Įvadas
TURINYS
Planas pažaboti išaugusių kainų poveikį žmonių gyvenimui
Kokybiškos darbo vietos ir orūs darbo santykiai
Veiksminga kova su skurdu ir socialine atskirtimi
Deramas dėmesys senjorams
Socialinių paslaugų plėtra
Aktyvi būsto politika
Vartotojų apsauga ir griežta rinkos dalyvių priežiūra
Efektyvi sveikatos priežiūra ir jos paslaugų prieinamumas
Pajėgi ir tvari viešųjų finansų sistema
Lietuvos saugumo ir visuomenės atsparumo stiprinimo planas
Veiksmingas atgrasymas ir sumani krašto gynyba
Aktyvi ir konstruktyvi užsienio politika
Atsparios, atviros ir demokratinės Lietuvos kultūra ir pilietinė tapatybė
Stipri ir finansiškai pajėgi, decentralizuota ir įtrauki vietos savivalda
Aktyvi pilietinė visuomenė
Sumanus valdymas ir kompetentinga valstybės tarnyba
Efektyvus procedūrinis teisingumas ir viešoji tvarka
Lyčių lygybės politika
Lietuvos tvarios ateities kūrimo planas
Dėmesys vaikams
Kokybiškas švietimas ir jos visuotinis prieinamumas
Aukštasis mokslas ir mokymąsis visą gyvenimą
Profesionalusis sportas ir fizinis aktyvumas
Vlastybės vaidmuo skatinant ekonomikos pažangą
Atsinaujinanti energetika ir tvari transporto politika
Gyvybingas kaimas, konkurencingas ir tvarus žemės ūkis
Aplinkos puoselėjimas ir jos išteklių tausojimas
Lietuva – mūsų namai. Tai vieta, kurioje gimsta vienybė – veiklių, pilietiškų, savo šalį mylinčių
žmonių bendrystė. Tai saugi užuovėja nuo įvairiausių bėdų – nė vienas nepaliktas likimo valiai. Tai
kultūros ir švietimo židinys. Iš čia sklinda šviesa po visą pasaulį – ryžtas kurti, statyti ir apginti tautos
laisvę, puoselėti jos tapatybę ir žmogiškąjį orumą.
Nuo pat įsisteigimo XIX a. socialdemokratai kovojo tik už tokią Lietuvą. Nepriklausomą, stiprią,
ginančią kiekvieno žmogaus teises. Įsiliejusią į laisvų Europos tautų bendriją – augančią, klestinčią,
pasirengusią atremti bet kokį iššūkį. Mes nepabūgome carinės priespaudos, diktatūros grėsmės,
sovietinių represijų. Laisvos ir demokratinės, pilietinę lietuvybę stiprinančios valstybės idėjai apginti
nuolatos telkėme visus tam pritariančiuosius.
Nebijome imtis atsakomybės ir šiandien – Lietuvai, Europai ir visam pasauliui priėjus kryžkelę.
Nuolat brangstantis žmonių gyvenimas, iki pamatų sudrebinta tarptautinė tvarka, staigi gamtos
kaita, neprognozuojama dirbtinio proto plėtra ir kiti išradimai, nevaržomai auganti didžiųjų bendrovių
įtaka bei pasaulyje plintančių ligų grėsmė – tokiomis aplinkybėmis politinis pasirinkimas įgyja
lemiamą reikšmę. Atėjo metas iš esmės apsispręsti.
Pasirinkimai yra du. Vienas – leisti dabartiniams valdantiesiems tęsti jų politiką. Politiką,
palankią tik tiems, kurie skelbiasi permainų nugalėtojais. Politiką, kuriai vienintelis žmogaus vertės
matas – jo kišenės gylis. Politiką, nukreiptą į valstybės vaidmens mažinimą tokiose srityse kaip
lygių švietimo galimybių užtikrinimas, sveikata, socialinis saugumas, aplinka be taršos ir kiti viešieji
konstituciniai gėriai. Pamirštant kraštiečius, vietoj tarimosi ir išklausymo siūlant abejotinas naujoves.
Kitas kelias – sugrąžinti valstybę į vėžes, rūpintis ja kaip visų bendruoju reikalu. Lietuva yra
čia – kur gimė ir vystėsi mūsų Tauta, per daugelį amžių sukūrusi Lietuvos valstybę. Ji – mūsų visų: ir
protėvių, ir dabar gyvenančiųjų, ir ateities kartų. Negalime rūšiuoti žmonių į „sėkmės kūdikius“ ir
„runkelius“ ar kitas, atsitiktinumų sąlygojamas skirtis. Kiekvienas žmogus yra brangus, jo balsas –
svarbus. Privalome vadovautis teisėtais žmonių lūkesčiais, kylančiais iš šalies pagrindinio įstatymo.
Tuo remdamiesi, įgyvendinsime tris didžiuosius uždavinius:
Pažaboti išaugusių kainų poveikį žmonių gyvenimui: garantuoti, kad visi Lietuvos žmonės,
jauni ir seni, dirbantys ir bedarbiai, moterys ir vyrai, miestų ir kaimų gyventojai, nepaisant
jų padėties skirtumų, bus apsaugoti nuo skurdo, gaus gerą sveikatos priežiūrą ir turės
visas galimybes gyventi oriai.
Paruošti patikimą valstybės ir visuomenės apsaugą pavojaus atvejui: garantuoti, kad
Lietuvos valstybė ir visuomenė bus pasirengusi atremti galimas civilines ir karines
grėsmes, aktyviai sieks stiprinti Europos ir transatlantinę partnerystę, visuomenė bus
labiau pilietiška, susitelkusi, toliau puoselės demokratiją.
Pakloti tvirtus pamatus ateities kartoms: garantuoti, kad visi Lietuvos vaikai, šiandien ir
ateityje, neskurstų, įgytų kokybišką išsilavinimą, džiaugtųsi švaria aplinka, norėtų čia likti,
gyventi ir dirbti.
PLANAS PAŽABOTI
IŠAUGUSIŲ KAINŲ POVEIKĮ
ŽMONIŲ GYVENIMUI
— Kokybiškos darbo vietos ir orūs darbo santykiai
— Veiksminga kova su skurdu ir socialine atskirtimi
— Deramas dėmesys senjorams
— Socialinių paslaugų plėtra
— Aktyvi būsto politika
— Vartotojų apsauga ir griežta rinkos dalyvių priežiūra
— Efektyvi sveikatos priežiūra ir jos paslaugų prieinamumas
— Pajėgi ir tvari viešųjų finansų sistema
Per pastaruosius ketverius metus Lietuvą sukrėtė kainų šokas. Mūsų šalyje infliacijos augimo
tempai buvo vieni didžiausių visoje Europos Sąjungoje. Jie dvigubai viršijo ES vidurkį. Tokio kainų
šuolio nematėme jau daugiau nei ketvirtį amžiaus.
Šią kainų krizę pirmiausia lėmė pasaulio prekybos grandinių sutrūkinėjimas, sudėtinga
ekonomikos būklė nuslūgus pandemijai. Padėtis dar labiau paaštrėjo Rusijai vėl užpuolus Ukrainą.
Jis ypač paskatino energijos ir maisto kainų šuolį. Ne paskutinis vaidmuo čia tenka ir daliai stambaus
verslo, siekusio pasinaudoti šia padėtimi tam, kad padidintų savo pelnus.
Vertiname šį kainų šuolį kaip ilgalaikį asimetrinį šoką, kuriam suvaldyti būtini neatidėliotini
darbai. Užtikrinsime didesnę žmonių pajamų apsaugą, imsimės įstatymų pataisų, kad būtų
sutramdytas dalies rinkos dalyvių godumas ir mažinamas atotrūkis tarp turtingųjų ir nepasiturinčių
mūsų piliečių. Dabartinė vyriausybė ir kai kurie ekonomistai ramina – nieko daryti nereikia, esą
infliacija jau sulėtėjo, ir ilgainiui kainos nukris savaime. Esame įsitikinę, kad tai trumparegiškas
požiūris. Kainų augimas ir jo padariniai didelei visuomenės daliai yra skaudūs ir ilgalaikiai.
Pirmiausia, mūsų valstybė turi būti pasirengusi įvairiems scenarijams. Ekspertų vertinimu,
žymi šio kainų pakilimo dalis apskritai lieka nepaaiškinta. Tarptautiniai konfliktai, kurių vis daugiau,
sujaukta ir sutrikusi prekyba, įvairūs kiti veiksniai, kurių dalies net negalime nuspėti, gali ir toliau
lemti palaikyti aukštas kainas ir tolesnį jų augimą Lietuvoje.
Negana to, dar iki šios krizės Lietuvoje pajamų ir turto nelygybė buvo viena didžiausių visoje
Europos Sąjungoje. Energetinio skurdo, kai asmenys yra nepajėgūs pakankamai šildyti būsto ar
gauti reikalingų su energijos tiekimu susijusių paslaugų už prieinamą kainą, rodikliai – taip pat vieni
aukščiausių tarp ES valstybių narių. Ši infliacija pirmiausia smogė mažiausias pajamas gaunantiems
žmonėms. Dėl to stiprėja neteisybės jausmas, ardomi valstybės ir jos gyventojų solidarumo pamatai.
Todėl Lietuvai gyvybiškai būtina atkurti socialinį teisingumą.
Padėtį apsunkino ir Europos centrinio banko politika – ilgą laiką palaipsniui kelti bazinių
palūkanų normas. Padariniai Lietuvai buvo skaudūs: šeimas prislėgė nepakeliamos būsto paskolų
palūkanos; išliekant aukštai infliacijai, sulėtėjo ekonomikos augimas, net fiksuotas jos nuosmukis.
Smulkusis ir vidutinis verslas susidūrė su problemomis dėl sumažėjusių galimybių skolintis, kad
galėtų vystyti savo veiklą. Padėtis Europos elektros ir dujų rinkose taip pat lieka įtempta – tiek dėl
karo Ukrainoje, tiek dėl įvairių nenumatytų aplinkybių.
Galiausiai būtina atsižvelgti į tarptautinių institucijų ir nacionalinių vartotojų teisių apsaugos
organizacijų surinktus duomenis, kad kai kurie verslininkai, naudodamiesi susidariusia padėtimi,
nepagrįstai kelia įvairių prekių ir paslaugų kainas. Valstybės kapitalo energetikos įmonei „Ignitis
grupė“ skaičiuojant rekordinius pelnus, jos klientai jokio palengvėjimo nepajuto – priešingai. Todėl
svarbu įtvirtinti saugiklius ir sugriežtinti kainų reguliavimo taisykles, kad gyvybiškai svarbias,
esmines paslaugas teikiančios įmonės nesivadovautų tik pelno siekiu, kai daugelis žmonių vos gali
išgyventi.
Viešojo sektoriaus įstaigų bei valstybės nustatytų privalomų paslaugų teikėjų darbas taip pat
negali būti grindžiamas pelno siekiu ar panašiais naudos išskaičiavimais. Valdančiųjų pastangos
leisti palaipsniui privatizuoti švietimo ir sveikatos apsaugos paslaugų teikimą tik dar labiau didina
visuomenės atskirtį ir mažina viešųjų paslaugų prieinamumą.
Tam, kad Lietuvos valstybė galėtų atlaikyti tokias kainų audras, būtinas solidus finansinis
pamatas. Tuo tarpu mūsų šalyje per biudžetą perskirstomas mažiausias bendrojo vidaus produkto
nuošimtis visoje Europos Sąjungoje. Deja, dabartinė valdžia, per visą kadenciją neturėjusi aiškios
strateginės krypties, nesiėmė jokių realių priemonių šiai padėčiai taisyti.
6
Įgyvendinsime šiuos darbus:
Kokybiškos darbo vietos ir
orūs darbo santykiai
Įgyvendinsime aktyvią darbo rinkos politiką. Stebėdami darbo rinką, ypatingą dėmesį skirsime
demografiniams pokyčiams ir permainoms darbo rinkoje, ir savo strategiją grįsime išsamiomis
prognozėmis. Taikysime priemones užimtumui didinti, darbo našumui skatinti ir darbo užmokesčiui
augti. Būtina reaguoti į pokyčius darbo rinkose: didėja darbo jėgos įvairovė, plinta naujos darbo
formos, ilgėja ir vis įvairesnis tampa profesinis gyvenimas, didėja darbo jėgos pasiūlos ir paklausos
disbalansas, vyksta technologiniai pokyčiai ir skaitmeninė revoliucija, dėl to stiprėja darbuotojų
nesaugumo jausmas. Todėl privalėsime peržiūrėti darbo kodeksą, pirmenybę teikdami darbuotojų,
kaip silpnesnės darbo santykių pusės, teisių apsaugai bei darbuotojų, dirbančių pagal netipines
darbo sutartis, apsaugai. Taip pat svarbu persvarstyti ir liberalizuoti streikų tvarką, kuri šiuo metu –
griežčiausia Europos Sąjungoje, bei įtvirtinti įpareigojimą, kad kiekvienos valstybės ir savivaldybės
valdomos įmonės valdyboje atsirastų darbuotojų atstovas.
Skatinsime darbdavius, kurie sąžiningai elgiasi ir tariasi su savo darbuotojais – pavyzdžiui,
suteikdami prioritetą viešuosiuose pirkimuose visoms įmonėms, kuriose galioja kolektyvinės
sutartys. Sieksime, kad palaipsniui augtų kolektyvinių sutarčių aprėptis: iki 2030 m. ji apimtų iki
80 proc. darbuotojų. Esame už tai, kad būtų atkurtos trišalės tarybos apskrityse ir stiprinamos jų
kompetencijos, įsteigtas nepriklausomas Trišalės tarybos sekretoriatas.
Kovosime su nelegaliu darbu bei stiprinsime darbuotojų saugą ir sveikatą darbo vietose.
Stiprinsime Valstybinės darbo inspekcijos galias, įskaitant teisę tikrinti darbo vietas be išankstinio
įspėjimo. Į kovą su nelegaliu darbu skatinsime aktyviau įsitraukti profesines sąjungas. Taip pat
griežtinsime darbdavių atsakomybę ir taikysime prevencines priemones, tokias kaip informavimas
apie neigiamus nelegalaus ir nedeklaruoto darbo padarinius, darbuotojų konsultavimas pasitelkiant
pasitikėjimo linijas. Užtikrinsime, kad Darbo inspekcija ir kitos atsakingos institucijos veiksmingai
bendradarbiautų su Europos darbo institucija darbuotojų judumo ir teisių klausimais.
Koreguosime nedarbo draudimo sistemą. Nedarbo išmokų dydis ir terminai turi atitikti darbo
ieškančiųjų poreikius, kad jie galėtų tinkamai pasirengti darbo rinkai, būti ekonomiškai aktyvūs,
kad apsaugotume juos nuo skurdo rizikos. Dėl įmokų dydžių socialiniai partneriai (darbuotojai ir
darbdaviai) turi tartis per kolektyvines derybas, atsižvelgdami į nedarbo lygio tendencijas.
Kartu su socialiniais partneriais įgyvendinsime ES direktyvą dėl deramo minimaliojo
užmokesčio, kad užtikrintume dirbančiųjų apsaugą nuo skurdo. Kiekvienas dirbantis turi teisę gauti
tinkamo dydžio minimalias pajamas, užtikrinančias gyvenimą orumo nežeminančiomis sąlygomis,
galimybę įsigyti būtinųjų prekių ir paslaugų.
7
Priimsime viešojo sektoriaus atlyginimų tvarios raidos strategiją, kuri leis užtikrinti deramą
visų viešojo sektoriaus darbuotojų pajamų apsaugą. Vykdysime įsipareigojimus didinti mokytojų,
gydytojų, slaugos darbuotojų, mokslininkų, kultūros ir socialinių darbuotojų, ugniagesių, teisėsaugos
pareigūnų, valstybės tarnautojų ir kitų viešojo sektoriaus darbuotojų algas.
— Aktyvi darbo rinkos politika
— Sąžiningas darbdavio elgesys su darbuotojais
— Kova su nelegaliu darbu, darbuotojų saugos ir sveikatos darbo vietose stiprinimas
— Nedarbo draudimo sistemos korekcijos
— ES direktyva dėl deramo minimaliojo užmokesčio
— Viešojo sektoriaus atlyginimų tvarios raidos strategija
8
Įgyvendinsime minimalių pajamų sistemos pokyčius, kurie padės iš skurdo spąstų išvaduoti
kuo daugiau žmonių. Pirmiausia – našlaičius, bedarbius, nepilnas šeimas, vienišus asmenis, žmones
su negalia. Sieksime, kad piniginės socialinės paramos dydis prilygtų vieno asmens minimalių
vartojimo poreikių dydžiui. Švelninsime reikalavimus, taikomus besikreipiantiems dėl socialinės
paramos, kad šalyje žymiai sumažėtų absoliutaus skurdo lygis. Svarbu didinti ir šalpos senatvės bei
šalpos neįgalumo pensijas, kad jų pakaktų būtiniems žmonių poreikiams.
Imsimės būtinų priemonių, kad palengvintume naštą skolų prislėgtoms šeimoms ir
gyventojams. Lietuvoje net dešimtadalis gyventojų turi įsiskolinimų, perduotų antstoliams
priverstiniam išieškojimui, o taikomos išskaitos iš darbo užmokesčio vienos griežčiausių visoje
Europos Sąjungoje. Remdamiesi geraisiais kitų ES valstybių narių pavyzdžiais, mažinsime
išskaitas iš minimalios mėnesinės algos, didinsime ir indeksuosime ribą, tik kurią peržengus iš
skolininko galima išieškoti jam priklausantį būstą, automatiškai nuskaitysime nedideles skolas
išskyrus piktnaudžiavimo atvejus, teiksime specializuotas skolų valdymo paslaugas, plėsime skolų
pripažinimo beviltiškomis taikymą, sukursime pajamų šaltinių nustatymo sistemą, mažinsime skolų
valdymo administracinę naštą darbdaviams.
Įstatymiškai įtvirtinsime, kad prieiga prie elektros energijos, šildymo bei švaraus vandens yra
kiekvieno žmogaus teisė. Garantuosime, kad nė vienas Lietuvos gyventojas dėl savo skolų ar kitų
bėdų nebūtų paliktas be šių bazinių viešųjų paslaugų. Taip pat sieksime, kad kiekvienam gyventojui
nepriklausomai nuo jo gyvenamosios vietos būtų lengvai prieinamos telekomunikacijos, interneto,
pašto, bankų, taip pat administracinių įstaigų, teisėsaugos ir kitos būtinosios socialinės paslaugos.
Neleisime švaistyti maisto. Maisto kainoms Lietuvoje pasiekus neregėtas aukštumas, skurdžiai
gyvenantys žmonės vis sunkiau išgali prasimaitinti. Tačiau daug maisto dėl maisto operatorių veiklos
tiesiog išvaistoma – tai nepateisinama. Keisime paskutinės dienos galiojimo maisto pardavimo
tvarką, kad nebūtų delsiama maisto produktus perduoti nevyriausybinėms labdaros organizacijoms.
Vykdysime sisteminę maisto utilizavimo stebėseną. Įpareigosime prekybininkus skelbti informaciją
apie išmetamo maisto kiekius ir pranešti, kokioms konkrečioms organizacijoms perduodamas
maistas. Priimsime reikalingus PVM įstatymo pakeitimus, kad prekybininkai turėtų paskatą
neperlaikyti neparduotų maisto prekių.
Į sprendimų skurdui įveikti priėmimą ir įgyvendinimą įtrauksime skurdo mažinimo
organizacijas. Jų dalyvavimas turi būti užtikrintas visuose etapuose: pradedant politikos formavimu,
politikos tikslų iškėlimu bei konkrečių priemonių parinkimu ir baigiant įgyvendinimu vietos
savivaldos lygmeniu.
Veiksminga kova su skurdu ir
socialine atskirtimi
9
Spartinsime senatvės pensijų didinimą. Pensijoms didinti skirsime didesnį procentą lėšų
iš viršplaninių pajamų ir nusatysime socialiai priimtiną balansą tarp „Sodros“rezervo kaupimo ir
pensijų didinimo. Socialinio draudimo pensijų finansavimo pagrindas – kuo platesnis privalomas
dalyvavimas, netaikant esminių išimčių, kurioms nors socialinėms grupėms. „Sodros“ pensija bus ir
toliau indeksuojama, atsižvelgiant į darbo užmokesčio augimą, siekiant priartinti pajamų pakeitimo
normą prie ES šalių vidurkio. Pasisakome už tai, kad įmokas privalomam pensiniam draudimui
mokėtų ir darbdaviai.
Dalyvavimas antrosios pensijų pakopos sistemoje nebus privalomas. Užtikrinsime dalyvių
apsaugą ir jų teises, sudarysime galimybes pasitraukti iš sistemos ir pasiimti sukauptas lėšas,
o sukakus pensijiniam amžiui ar Sodrai paskyrus išankstinę pensiją bus galima nuspręsti: gauti
periodines išmokas ar pasiimti visas sukauptas lėšas iš karto. Skatinsime ir remsime kolektyvinio
dalyvavimo profesinių pensijinių fondų kūrimąsi.
Sieksime, kad būtų patvirtinta ir įgyvendinta vyresnio amžiaus visuomenės poreikiams skirtos
„sidabrinės ekonomikos“ plėtros strategija, kuri apimtų galinčių ir norinčių dirbti senjorų išlaikymo
darbo rinkoje priemones (lankstesnis darbo grafikas, perkvalifikavimo programos, mokesčių
lengvatos darbdaviams, įdarbinantiems pagyvenusius žmones), taip pat sveikatinimo, sveikatos
priežiūros, reabilitacijos ir socialinės pagalbos sprendimus, aktualius dirbantiems senjorams.
Mažinsime senjorų skaitmeninę atskirtį. Tie, kurie neturi prieigos prie technologijų ir žinių,
kaip jomis pasinaudoti, praranda galimybes, susijusias su švietimu, sveikatos priežiūra, darbo rinka,
finansinėmis paslaugomis. Pagal vyresnio amžiaus gyventojų naudojimosi internetu rodiklius Lietuva
– žemiau ES vidurkio. Būtina skatinti įgūdžių įgijimą, interneto paslaugų teikimą bibliotekose, įrangos
subsidijavimą, kartu užtikrinant, kad esminės viešosios paslaugos būtų prieinamos ir ne skaitmeniniu
būdu.
Imsimės sisteminių priemonių naikinti diskriminaciją dėl amžiaus, panaudoti senjorų sukauptą
patirtį ir žinias, užtikrinti paslaugų prieinamumą. Drauge su nevyriausybinėmis organizacijomis
spręsime „nematomo“ smurto problemas, su kuriomis susiduria labiausiai pažeidžiami senjorai:
vyresnio amžiaus moterys, proto ir psichikos negalią turintys senjorai ir tie, kuriems sunku judėti.
Plėsime senjorų galimybes aktyviai dalyvauti kultūriniame, socialiniame ir pilietiniame Lietuvos
gyvenime.
Deramas dėmesys senjorams
10
Socialinių darbuotojų teikiamos paslaugos – tai investicija, kurianti valstybei ekonominę naudą
ir saugią aplinką jos piliečiams. Šių paslaugų poreikis nuolat didės mūsų senėjančioje visuomenėje.
Todėl nuosekliai plėsime socialines paslaugas ir jų infrastruktūrą, didinsime prevencinių paslaugų
apimtis: tam būtina kooperuoti valstybės ir savivaldybių biudžetų, Europos Sąjungos struktūrinių
fondų ir privačias lėšas. Kursime saugias darbo sąlygas socialiniams darbuotojams, rūpinsimės jų
derama kvalifikacija ir atlygiu.
Privalome įgyvendinti Jungtinių Tautų (JT) neįgaliųjų teisių konvenciją. Įgyvendinimo
tebelaukia nemažai JT Neįgaliųjų teisių komiteto rekomendacijų. Turime pertvarkyti neveiksnumo
institutą ir pripažinti visų negalią turinčių asmenų žmogaus teises. Imsimės visų būtinų priemonių,
kad būtų paspartintas aplinkos, fizinių ir informacinių sąlygų pritaikymas negalią turintiems
asmenims viešajame ir privačiame sektoriuose, taip pat griežtinsime stebėjimą, kaip šių reikalavimų
laikomasi. Turi būti užtikrinta žmonių su negalia teisė bendruomenėje gyventi savarankiškai ir
visavertiškai, įskaitant teisę į asmeninį asistentą, galimybę rinktis gyvenamąją vietą ir reikiamas
prekes bei paslaugas. Užtikrinsime, kad atvejo vadyba žmonėms su negalia ir jų šeimoms taptų
prieinama paslauga. Sukursime integruotų socialinės globos ir slaugos paslaugų, teikiamų namuose,
sistemą pagyvenusiems asmenims ir žmonėms su negalia. Sukursime pagalbos mechanizmą, skirtą
moterims ir vyrams, kurie vieni augina vaikus su negalia, taip pat slaugantiems sergančiuosius bei
prižiūrintiems suaugusius asmenis su negalia.
Socialinių paslaugų plėtra
11
Būsto prieinamumas turi tapti strateginiu valstybės tikslu, todėl parengsime strateginę
būsto prieinamumo didinimo programą. Ja sieksime didinti paramą apsirūpinant būstu mažas
pajamas gaunantiems ir pažeidžiamiems asmenims, sukursime sąlygas sparčiau gerinti būsto
kokybę ir energinį naudingumą, užtikrinsime tikslinę paramą jaunoms šeimoms, didinsime būsto
pasiūlą. Užtikrinsime, kad būtų tenkinamas kokybiško socialinio būsto poreikis ir kad būstas būtų
suteikiamas būtent tiems žmonėms, kuriems jo labiausiai reikia. Sieksime, kad didėtų municipalinio
būsto pasiūla ir prieinamumas. Sutvarkysime būsto nuomos rinką, įstatymiškai suderinsime
nuomininkų ir savininkų interesus. Būtina spręsti būsto sunkiai ieškančių šeimų su vaikais ir vienišų
mamų problemas, nes būsto savininkai linkę tokius nuomininkus atstumti, šios ir kitos nuomininkų
grupės diskriminuojamos. Sieksime, kad plėstųsi legali, rašytinėmis sutartimis grindžiama nuomos
rinka. Taip pat plėsime būsto nuomos kaštų dalies kompensacijos mechanizmą.
Šalies miestuose, kuriuose yra kompaktiški daugiabučių rajonai, turi būti skatinama kvartalinė
daugiabučių namų renovacijos programa, labiau remiant mažiau pasiturinčias šeimas. Turime
siekti renovacijos darbų spartos, kokybės ir tvarumo. Todėl įsipareigojame vykdyti šiuolaikišką
skydinę daugiabučių namų renovaciją, kuriai naudojamos tvarios medžiagos, ir padengti iki 50
proc. renovacijos išlaidų. Inicijuosime ESCO (energetinių paslaugų bendrovės (angl. Energy Service
Company) modelio taikymą: renovaciją vykdančios energijos tiekimo (paslaugų) įmonės sudarys
ilgalaikes sutartis su butų savininkais, o renovacijos sąnaudas padengs sutaupytos šilumos sąskaita.
Taip pat remtina mažoji renovacija, greičiau ir pigiau atliekant tik būtiniausius darbus šilumos
taupymui padidinti. Vyriausybė skatins ir rems vietos savivaldybes, kad, vykdant pastatų renovaciją,
būtų kompleksiškai tvarkoma ir gyvenamoji aplinka. Sukursime realias paskatas kurtis daugiabučių
namų energijos bendrijoms.
Pertvarkysime būsto priežiūros politiką ir sukursime instrumentus, kuriais valstybė ir
savivaldybės padėtų žmonėms lengviau ir lanksčiau prižiūrėti savo būstą. Siekiant gerinti būsto
kokybę, neišvengiamai reikės atnaujinti būsto administravimo politiką. Būtina suteikti pagalbą tiems,
kuriems sunku suprasti daugiabučio priežiūros procesus ar pasirūpinti priežiūra, taip pat svarbu
sukurti lanksčią mokėjimo sistemą, atsižvelgiant į individualius gyventojų poreikius, pvz., atnaujinant
balkonus daugiabučiuose. Galiausiai spręsime daugiabučius prižiūrinčių bendrovių paslaugų kainų
problemą – jos vis dar išpūstos ir neatitinka rinkos vertės, taip pat įvertinsime namų administratorių
vaidmenį, kurie nelinkę paisyti gyventojų interesų.
Aktyvi būsto politika
12
Įpareigosime atsakingas institucijas įdėmiau stebėti galimus nesąžiningus prekybininkų
susitarimus ir griežčiau bausti atskleistų kartelinių susitarimų dalyvius. Taip pat skatinsime
atsakingas valstybės institucijas šiais klausimais glaudžiau bendradarbiauti su nevyriausybinėmis
vartotojų teisių gynimo organizacijomis. Ginsime kontrolės ir audito įstaigų nepriklausomybę ir
stiprinsime jų atsparumą interesų grupių spaudimui, imsimės priemonių, kad Lietuvos rinka būtų
apsaugota nuo nesąžiningos konkurencijos: tam panaudosime visuotinai pripažintas ir įstatymais
įtvirtintas antidempingo ir kitas rinkos apsaugos priemones.
Pažabosime stambių korporacijų piktnaudžiavimą. Neleisime gamybos, finansų, energetikos,
prekybos ir internetinių paslaugų gigantams kurti monopolijų, nepagrįstai kelti kainų ir pažeidinėti
vartotojų teisių. Reikalausime, kad Europos Komisija griežčiau taikytų konkurencijos įstatymus
tose srityse, kurios susijusios su būtinosiomis paslaugoms. Reikalausime skirti sankcijas įmonėms,
nusižengusioms konkurencijos įstatymui. Dalyvaudami ES teisėkūroje sieksime įpareigoti socialinius
tinklus ir žiniasklaidos priemones valdančias kompanijas užkirsti kelią melagingos informacijos ir
propagandos sklaidai bei numatyti atsakomybę už šių reikalavimų pažeidimus.
Vartotojų apsauga ir griežta
rinkos dalyvių priežiūra
13
Siekdami didinti vidutinę sveiko gyvenimo trukmę, parengsime Lietuvos sveikatos strategiją
2025–2035 metams remdamiesi visuomenės sveikatos mokslo ir sveikatinimo technologijų
pažanga. Didinsime sveikatinimo paslaugų prieinamumą, vykdysime plačią visuomenės informavimo
apie sveikatą kampaniją, skatinsime įsitraukti bendruomenes, stiprinsime visuomenės sveikatos
biurų bei pirminės asmens sveikatos priežiūros sąveiką su specializuota medicinos grandimi.
Išplėsime šiuolaikinių technologijų taikymą lėtinėmis ligomis sergančiųjų stebėsenai, aktyviai
įtrauksime nevyriausybines organizacijas į sveikatos raštingumo ugdymą. Kenčiantiesiems nuo
įvairių priklausomybių padėsime sugrįžti prie sveikos gyvensenos. Diegsime aktyvias prevencines
programas.
Skatinsime sveikatos stiprinimo paslaugas. Skatinsime sveikatingumo paslaugų srities
vystymą, viešojo ir privataus sektorių partnerystę ugdant sportą ir sveikatą, ankstyvąjį ir visą
gyvenimą trunkantį sveikatos raštingumo ugdymą. Rengsime „sveikų miestų“, „sveikų mokyklų“,
„sveikų darželių“ iniciatyvas. Ugdydami sveikatos raštingumą, įtrauksime švietimo įstaigas, šalies
bibliotekas ir visuomenės sveikatos biurus. Stiprinsime sveikos gyvensenos specialistų tinklą, jų
ryšį su pirminės sveikatos priežiūros įstaigomis ir visuomenės sveikatos biurais. Didinsime Lietuvos
kurortų vaidmenį vykdant ligų prevenciją ir stiprinant sveikatą.
Gerinsime psichinę sveikatą. Formuodami politiką ir ją įgyvendindami laikysimės
biopsichosocialinio modelio. Tai reiškia, kad mažinsime psichinės sveikatos sistemos priklausomybę
nuo vaistų ir didinsime psichoterapinių paslaugų prieinamumą visoje šalyje, įskaitant nuotolines
paslaugas. Išskirtinį dėmesį skirsime psichikos sveikatos strategijai įgyvendinti ir savižudybių
skaičiui mažinti.
Stiprinsime alkoholio ir narkotikų prevenciją, skirdami daugiau dėmesio ir lėšų informacinėms
prevencijos programoms, kad informacija apie neigiamą šių medžiagų žalą pasiektų mokyklas,
darbovietes, medicinos ir reabilitacijos įstaigas, pasitelkiant visuomenės informavimo kanalus.
Tinkama informacija, apsišvietimas, žinios gali reikšmingai prisidėti prie kovos su priklausomybėmis.
Mokyklose diegsime prevencines stebėsenos priemones. Skirsime pakankamai lėšų priklausomų
žmonių gydymui: tiek lengvos formos programoms, tiek ir reabilitacinėms klinikoms, nes šiuo metu
valstybė nesuteikia savalaikės ir tinkamos pagalbos žmonėms, norintiems išgyti nuo priklausomybių.
Parengsime kompleksinę, mokslu paremtą narkotikų daromos žalos mažinimo programą.
Įgyvendinsime nacionalinę epidemiologinę programą. COVID-19 atskleidė liūdną tiesą:
pasaulio valstybės, įskaitant ir Lietuvą, nėra pakankamai pasirengusios atremti pasaulines infekcijų
grėsmes, kitus sveikatai pavojingus klimato kaitos ir aplinkos taršos iššūkius. Tai suprasdami
įgyvendinsime vieningą nacionalinę epidemiologinę programą, už kurią bus atsakingas vyriausiasis
šalies epidemiologas. Ši programa apims deramai finansuojamą imunizaciją ir plataus užmojo
informacinę kampaniją, skirtą šviesti visuomenę apie vakcinų naudojimą, jų saugumą, efektyvumo
kontrolę ir būtinumą, siekiant apsaugoti visuomenę nuo pavojingų infekcinių susirgimų grėsmės.
Efektyvi sveikatos priežiūra ir
jos paslaugų prieinamumas
14
Mažinsime eiles. Pertvarkysime šeimos gydytojų išrašomų siuntimų pas specialistus tvarkas.
Išplėsime medikų (ypač slaugytojų) rengimo apimtis bei naikinsime reglamentus, reikalaujančius
perteklinių darbuotojų skaičių ir ribojančius paslaugų teikimą ten, kur to visai nereikia. Tokiu būdu
mažinsime darbuotojų sveikatos sektoriuje trūkumą. Užtikrinsime, kad šeimos gydytojo komanda
taptų sveikatos sistemos ašimi: ji turi spręsti daugumą sveikatos problemų. Užtikrinsime klasterinę
šeimos gydytojo komandos ir specialistų integraciją, kad žmonės galėtų greičiau gauti klinikines
konsultacijas. Taupysime gydytojų darbo laiką, užkardydami biurokratizmą sveikatos sistemoje,
atskirdami gydomąjį ir administracinį darbą, užtikrindami greitesnį el. sveikatos priemonių veikimą,
vieną, bendrą ir sklandžią pacientų registraciją internetu į visas šalies gydymo įstaigas, plėsdami
konsultacijas telefonu bei aktyvią ir nuotolinę lėtinėmis ligomis sergančių ligonių sveikatos būklės
stebėseną. Įvesime specialistų planavimo sveikatos sektoriuje programas, skelbsime valstybės
užsakymus reikiamiems specialistams paruošti. Plėsime rezidentūros bazes visoje Lietuvoje.
Įgyvendinsime efektyvią vaistų politiką. Lėtinėmis ligomis sergantys pacientai privalo
būti gydomi efektyviausiais vaistais, o vaistų politikos kūrėjai turi atsižvelgti į pacientų bei jiems
atstovaujančių organizacijų nuomonę. Lėšų taupymas nėra tikslas savaime. Ilgalaikis į žmones
orientuotos ir socialiai atsakingos valstybės tikslas – sumažinti pacientų išlaidas sveikatos apsaugai,
o ne tik priemokas už valstybės kompensuojamuosius vaistus. Sudarysime galimybes ne tik
medikams, bet ir pacientams pasitikrinti vaistų suderinamumą su paciento mityba ir maisto papildų
vartojimu. Pagreitinsime naujų vaistų nuo širdies ir kraujagyslių bei onkologinių ligų prieinamumą
pacientams. Trumpinsime naujų Europos Sąjungoje jau patvirtintų medikamentų įvedimo į Lietuvos
rinką laikotarpį. Retomis ligomis sergantys pacientai per ilgai laukia reikalingos valstybės pagalbos.
Būtina didinti finansavimą vaistams, skirtiems retų ligų gydymui, kompensuoti.
Sprendžiant vaistų kainų politikos, vaistų prieinamumo ir įperkamumo klausimus, didelis
vaidmuo turi tekti gydytojo, paciento ir vaistininko bendradarbiavimo stiprinimui. Vaistininko indėlis
ir farmacinės rūpybos plėtra turi padėti padidinti vaistų vartojimo priežiūrą, jų suderinamumą.
Kompensuojamų vaistų receptų pratęsimas irgi gali būti suteiktas farmacininkams, suderinus tai
su šeimos gydytoju. Būtina užtikrinti farmacijos konsultacijas pacientams vaistinėse. Skatintina
telefoninės vaistininkystės plėtra, ypač galinti padėti regionuose gyvenantiems žmonėms.
Būtina užkirsti kelią Lietuvoje plintančiai didmeninės vaistų prekybos ir vaistinių tinklų vertikaliai
koncentracijai. Tuo tikslu būtina plėsti netinklinių vaistinių skaičių. Didmeninio ir mažmeninio vaistų
platinimo įmonių atskyrimas padėtų didinti konkurencingumą vaistų rinkoje ir riboti nesąžiningą
vaistų kainų didinimą. Didelį dėmesį būtina skirti racionaliam vaistų ir maistų papildų vartojimui.
15
Užtikrinsime kokybiškų sveikatos priežiūros paslaugų prieinamumą. Plėsime valstybės
finansavimą pirminės sveikatos priežiūros grandims ir odontologinei pagalbai. Dėsime visas
pastangas, kad pacientai nemokėtų jokių priemokų už sveikatos draudimu garantuotas ir iš biudžeto
apmokamas paslaugas. Privačios įstaigos, siekiančios gauti privalomojo sveikatos draudimo
lėšas, turės atsisakyti dabartiniu metu taikomų priemokų. Taip pat sukursime vieningą sistemą,
kurioje nepriklausomai nuo to, ar paslaugos bus teikiamos šalies, regiono ar rajono lygmens
gydymo įstaigoje, pacientams bus užtikrinta galimybė gauti vienodai kokybiškas sveikatos
priežiūros paslaugas pagal nacionaliniu lygiu standartizuotas diagnostikos ir gydymo metodikas.
Sumažinsime regioninius sveikatos netolygumus, prioritetiškai finansuodami pagal sveikatos
rodiklius atsiliekančias teritorijas bei atkurdami dabartinės valdžios nepagrįstai susiaurintą gydymo
ir stacionarinės slaugos paslaugų rajonų gydymo įstaigose teikimą. Rajonų, kuriuose paslaugų
teikimo atstatymas bus neįmanomas, gyventojams užtikrinsime nemokamą transportavimą į
reikiamas gydymo įstaigas. Gydytojų padėjėjai pildys paciento sveikatos duomenis informacinėje
sistemoje „E- sveikata“, o gydytojai ir pacientai matys visus paciento duomenis vienoje informacinėje
sistemoje. Į sveikatos priežiūros paslaugų teikimą įtrauksime vaistininkus. Žymiai išplėsime
telemedicinos paslaugas. Sustiprinsime infarkto, insulto gydymo klasterius, įvesime naujus
politraumų ir onkologijos klasterius, plėsime geriatrinės medicinos prieinamumą rajonų ligoninėse
ir suaktyvinsime retų ligų gydymą pasinaudodami Europos retų ligų gydymo referenciniais tinklais.
Diegsime lėtinėmis ligomis sergančių asmenų aktyvią dispanserizaciją. Įgyvendinsime kompleksinę
daugiafunkcinę programą „Europa įveikia vėžį“.
Gerinsime gydytojų ir slaugytojų darbo sąlygas. Susiesime medikų pajamų augimą su vidutiniu
darbo užmokesčiu bei gyventojams teikiamų paslaugų apimties augimu. Būtina peržiūrėti medikų
socialines garantijas nacionaliniu lygmeniu, skatinant medikus dirbti viešajame sektoriuje, ypač
tose vietose, kur jų labiausiai trūksta. Mažinsime biurokratizmą ir investuosime į sveikatos priežiūros
vadybą tam, kad gydytojai galėtų skirti daugiau laiko tiesioginiam bendravimui su pacientais.
Diegsime našią, aprūpintą informacinėmis technologijomis įrangą į visas sveikatinimo grandis.
Užtikrinsime, kad jauniems gydytojams būtų patrauklu dirbti visoje Lietuvoje. Kelsime slaugytojų
darbo užmokestį. Nustatysime tikslesnius ir sveikatą tausojančius darbo krūvius. Būtina didinti
slaugos specialistų rengimo skaičių, vykdyti slaugos žmogiškųjų išteklių planavimą, tobulinti ir
plėsti slaugytojų mokymo programas. Sudarysime sąlygas aukštesnės kvalifikacijos slaugytojams
atlikti daugiau klinikinių užduočių. Siekdami stabdyti slaugytojų emigraciją, parengsime darbuotojų
išlaikymo Lietuvoje ir jų sugrąžinimo į šalį programą.
Užtikrinsime sveikatos sistemos tvarumą karinių, hibridinių ar civilinių grėsmių atvejais.
Parengsime sveikatos priežiūros materialių bei darbo išteklių rezervą, stabilų sveikatos sistemos
finansavimą galimų ypatingų, ekstremalių situacijų ar karinės agresijos atveju bei tinkamus
pajėgumus padėti Lietuvos sąjungininkams. Rajonų gydymo įstaigos bus pritaikytos darbui, esant
daliniam didžiųjų ligoninių darbo sutrikimui ar šioms ligoninėms sustabdžius veiklą. Gydymo
įstaigose bus įrengiamos patalpos, užtikrinančios pacientams ir personalui saugumą galimų grėsmių
atveju.
16
Lietuvoje surenkamų mokesčių ir socialinių įmokų santykis su bendruoju vidausproduktu
(BVP) – vienas mažiausių Europoje: apie 32 proc., tuo metu ES vidurkis viršija 40 proc. Tai didelė
kliūtis siekiant geresnių gyvenimo bei veiklos sąlygų Lietuvos žmonėms, norint tinkamai pasirūpinti
jų saugumu, socialine ir sveikatos apsauga, švietimu, tinkamai sutvarkyti reikalingą šiuolaikiniam
gyvenimui infrastruktūrą. Žmonės verčiami iš savo pačių kišenės susimokėti už būtinąsias
viešąsias paslaugas, tarsi jos būtų jau privatizuotos, nors jas privalu nemokamai užtikrinti visiems.
Tai neteisinga, ypač sunkiau besiverčiančių žmonių atžvilgiu. Taip neturėtų būti. Būtina užtikrinti
didesnius ir stabilius valstybės finansinius pajėgumus. Gerai apgalvotais sprendimais sieksime
reikšmingai padidinti šalies biudžetų pajamas per mokesčių sistemą bent iki 36 proc. BVP – tai
reikštų papildomai virš 3 mlrd. eurų per metus. Būtina teisingiau ir solidariau paskirstyti visuomenėje
viešųjų gėrių kūrimo bei mokestinę naštą, mažinant mūsų šalies žmonių turtinę ir pajamų nelygybę.
Turtingesnieji turi daugiau prisidėti prie šalies viešųjų paslaugų finansavimo.
Šiuo tikslu įgyvendinsime mokesčių sistemos pakeitimus. Vienas didžiausių bet kokios
mokesčių sistemos privalumų – jos stabilumas ir pokyčių nuspėjamumas. Todėl šių pakeitimų
projektai bus teikiami visuomenei nuodugniai išdiskutuoti, įskaitant verslo bendruomenę, politines
partijas, vietos savivaldą, dėl jų bus konsultuojamasi su Prezidentūra, Europos Komisija ir kitomis
institucijomis. Didinsime biudžetų mokestines pajamas remdamiesi efektyvumo, patikimumo,
skaidrumo, progresyvumo, socialinio teisingumo ir solidarumo principais.
Prie bendros gerovės turi prisidėti visi šalies gyventojai nepriklausomai nuo gaunamų pajamų
pobūdžio ir proporcingai savo galimybėms. Šis principas svarbus norint ne tik padidinti biudžeto
pajamas, bet ir užtikrinti didesnį tarpusavio pasitikėjimą bei skatinti gyventojus nevengti savo
mokestinių prievolių. Todėl užtikrinsime socialiai teisingą apmokestinimą visoms gyventojų
gaunamoms pajamoms nepriklausomai nuo pajamų kilmės šaltinio.
Didinsime pajamų mokesčių progresyvumą. Siūlome sieti gyventojų pajamų mokesčio tarifą su
gyventojų gaunamų pajamų dydžiu nepriklausomai nuo šių pajamų šaltinio, o didesnius progresinius
tarifus siūlome taikyti gyventojų gautų pajamų daliai, viršijančiai šalies suminį (t. y. darbo kartu su
kitų rūšių pajamomis) vidurkį. Būtent labiausiai pasiturintys asmenys turėtų daug svariau prisidėti
prie viešųjų paslaugų finansavimo. Tuo pat metu siūlome mažinti mokestinę naštą nedideles pajamas
gaunantiems gyventojams, o ypač auginantiems nepilnamečius vaikus, kad gerėtų jų finansinę
padėtis.
Pajėgi ir tvari viešųjų
finansų sistema
17
Siekdami įgyvendinti solidarumo ir teisingo mokestinės naštos paskirstymo principą, ketiname
įtvirtinti realų prabangaus turto apmokestinimą. Lietuvoje surenkama turto mokesčių dalis yra
apie 7 kartus mažesnė nei ES vidurkis. 2023 m. duomenimis, Lietuvoje ta dalis sudarė vos 0,3 proc.
nuo BVP, kai ES – 2,2 proc. Aiškus ir apgalvotas, bet reikšmingas prabangaus turto apmokestinimas
(fizinių asmenų labai brangaus nekilnojamojo turto, ištaigingų automobilių ir kito prabangaus turto,
skirto asmeninėms reikmėms) leis ne tik papildyti valstybės ir savivaldybių biudžetus, bet ir prisidės
prie Lietuvoje vis dar itin didelės pajamų ir turto nelygybės mažinimo.
Apsvarstysime galimybes įvesti lengvatinį PVM tarifą tam tikroms maisto produktų grupėms.
Tokie tarifai galioja daugumoje ES valstybių narių. Ieškosime veiksmingų sprendimų paneigti tokių
tarifų įvedimo kritiką, esą jų realus teigiamas poveikis vartotojams neatsveria biudžeto praradimų.
Reikalausime priežiūros institucijų užtikrinti, kad vartotojai pajaustų realią naudą įvedus tokius
tarifus. Taip pat apsvarstysime galimybę paskatinti mūsų smulkiuosius gamintojus ir augintojus,
suteikdami lengvatinį 0 proc. PVM tarifą ekologiškiems ir pagal nacionalinę žemės ūkio bei maisto
kokybės sistemą pagamintiems produktams.
Dėsime ypatingas pastangas užkardyti PVM grobstymą ir griežtinsime atsakomybę už šešėlinę
veiklą. Lietuva nesurenka apie ketvirtadalio šio mokesčio, o tai sudaro maždaug vieną milijardą
eurų per metus. Stiprinsime kontroliuojančių įstaigų pajėgumus, diegsime išmaniosios kontrolės
priemones, didinsime baudas. Ugdysime visuomenės nepakantumą šešėlinei ekonomikai.
Peržiūrėsime ir naikinsime nepagrįstas mokestines lengvatas. Turimais duomenimis, šiuo
metu visų esamų lengvatų kaina valstybės ir savivaldybių biudžetams per metus siekia apie 2,2
mlrd. eurų. Didelė dalis šių lengvatų yra reikalingos, nes leidžia didinti pajamas „į rankas“ mažiausiai
uždirbantiems asmenims, bet kai kurios jų yra nepagrįstos ir iškreipia mokestinės politikos
teisingumą bei sudaro sąlygas naudotis jomis tiems, kam tai nepriklauso. Taip pat peržiūrėsime
kapitalo mokesčius, įskaitant viršpelnių bei bankų kapitalo apmokestinimą, atsižvelgdami į
tarptautinių organizacijų rekomendacijas bei kitų šalių patirtį.
Pasisakome už mokesčių politikos derinimą ES lygmeniu. Skirtingas apmokestinimo teisinis
reguliavimas tarp valstybių, daugybė skirtingų lengvatų ir išimčių ES valstybėse nepadeda kovoje
su „mokesčių rojais“ ir mokesčių vengimu bei agresyviu jų planavimu. Būtina pasiekti susitarimą
ES lygmeniu dėl esminių mokestinių principų, mokesčių dydžių ribų ir vieningos lengvatų ir išimčių
politikos, taip užkardant paskatas mokestinei migracijai, mokesčių vengimui, pinigų plovimui. Taip
pat būtina ieškoti būdų apmokestinti didžiąsias skaitmenines kompanijas ir transnacionalines
korporacijas bei įvesti finansinių sandorių mokestį. Būtina siekti, kad tarptautinės korporacijos
mokėtų mokesčius ne ten, kur yra registruotos jų oficialios būstinės, o ten, kur vykdo savo realią
veiklą. Remiame idėją ES vidaus rinkoje ir prekiaujant su trečiosiomis šalimis apmokestinti CO2
emisijas bei plastiko atliekas. Valstybės akcizų politika turi būti vykdoma įvertinant kaimyninių šalių
sprendimus šiose srityse.
18
Remiame ES bankų sąjungos ir ES kapitalo rinkos užbaigimą. Turime geriau apsaugoti
gyventojus ir šalių biudžetus nuo bankų klaidų ir jų sukeltų finansinių krizių. Bankų sektorius privalo
prisiimti didesnę finansinę atsakomybę bankų žlugimo atveju ir numatyti stipresnius saugiklius
indėlininkams apsaugoti ir jų santaupoms išsaugoti. Esame už tai, kad bankų sąjunga būtų užbaigta
kuo greičiau. Taip pat palaikome pastangas užtikrinti didesnį euro zonos skaidrumą ir valdymo
demokratiškumą, stipresnę ir aiškesnę šios srities parlamentinę priežiūrą Europos ir nacionaliniu
lygmeniu.
Įgyvendinsime naująją ES ekonomikos valdymo sistemą, patvirtintą peržiūrėjus ES stabilumo
ir augimo paktą. Užuot skatinus valstybes nares investuoti ir augti, pernelyg dogmatiškas požiūris
į fiskalinę drausmę pamina visuomenės stabilumui itin svarbias socialines teises. Todėl šiuo
metu yra numatyti mechanizmai, kurie leistų didesnį biudžetų lankstumą. Sieksime naudojant
šiuos mechanizmus finansuoti vidutinės trukmės laikotarpiu ar per ilgesnį laiką atsiperkančias ir
ekonomiką skatinančias viešąsias investicijas į švietimą, sveikatą, socialinio būsto plėtrą ir kitas
sritis. Tai leistų išlaikyti santūrų ir tvarų valstybės skolos lygį, kuris savo ruožtu yra viena iš svarbių
palankaus investicinio klimato sąlygų.
Sieksime laiku ir kuo efektyviau panaudoti ES struktūrinės paramos, o ypač Ekonomikos
gaivinimo ir atsparumo didinimo fondo (RRF) lėšas, skirtas Lietuvai. Spręsime RRF lėšų gavimo
problemas ir inicijuosime diskusijas su naujos sudėties Europos komisija dėl dabartinės vyriausybės
prisiimtų įsipareigojimų peržiūros.
Sieksime nustatyti realiai veikiančius lošimų kontrolės mechanizmus. Lietuvoje organizuojamų
lošimų mokami mokesčiai turi būti mokami Lietuvoje ir skirti visuomenei reikšmingiems tikslams bei
daliai lošėjų atsirandančių neigiamų lošimo pasekmių prevencijai bei užkardymui. Persvarstysime
dabartinę lošimų priežiūros sąrangą ir numatysime papildomus saugiklius, skirtus priklausomybę
nuo lošimų turintiems asmenims apsaugoti nuo klaidų ir užtikrintų piliečių santaupų įvairiuose
investiciniuose ir pensijų fonduose saugumą. Lošėjų sveikatai kylančių grėsmių ir socialinių rizikų
valdymas bei kontrolė turi būti perduotos sveikatos apsaugos sistemai.
19
LIETUVOS SAUGUMO IR
VISUOMENĖS ATSPARUMO
STIPRINIMO PLANAS
— Veiksmingas atgrasymas ir sumani krašto gynyba
— Aktyvi ir konstruktyvi užsienio politika
— Atsparios, atviros ir demokratinės Lietuvos kultūra ir pilietinė tapatybė
— Stipri ir finansiškai pajėgi, decentralizuota ir įtrauki vietos savivalda
— Aktyvi pilietinė visuomenė
— Sumanus valdymas ir kompetentinga valstybės tarnyba
— Efektyvus procedūrinis teisingumas ir viešoji tvarka
— Lyčių lygybės politika
20
Lietuvos kaimynystėje tebesitęsiant Rusijos karui prieš Ukrainą, privalome permąstyti Lietuvos
saugumo situaciją, atsižvelgdami į kaimynę užpuolusios Rusijos imperialistinę politiką ir jos priešišką
laikyseną Vakarų valstybių atžvilgiu, taip pat į jos karinių pajėgumų atkūrimo ir stiprinimo planus.
Lietuvos saugumo situacija tapo sudėtingesnė. Akivaizdu, kad Rusija pradėjo ilgalaikį konfliktą
su euroatlantine bendruomene, todėl būtinas susitelkimas ir realistiškas požiūris į Lietuvos ir ES
gynybą. Teroristinės organizacijos „Hamas“ konfliktas su Izraeliu apnuogino netvarią situaciją
Artimuosiuose Rytuose. Kilusi humanitarinė katastrofa Gazoje ir reali konflikto tolesnio plitimo
grėsmė dar labiau blogina padėtį regione ir taip pat išryškina visuomenių susiskaldymą ES, JAV,
kitose demokratinėse šalyse. Ne ką mažiau svarbus veiksnys – auganti Kinijos pasaulinė galia ir
jos siekis didinti savo įtaką Trečiojo pasaulio valstybėse. Šiais klausimais turime siekti ir laikytis
bendros, vieningos politikos su ES ir JAV.
Dabartinėje saugumo situacijoje būtina užtikrinti nuoseklų ir tęstinį gynybos stiprinimą,
neatidėliojant būtinų pokyčių ir pasirūpinant esamų spragų užtaisymu. Svarbu, kad gynybos
stiprinimo ambicijos ir plėtros prioritetai būtų pasverti ir suderinti su realiomis įgyvendinimo
galimybėmis. Lietuvos gynybos politika negali tapti politinių nesutarimų įkaite. Kad pasirengtume
gynybai, turime būti susitelkę, skleisti vieningą žinią tiek savo visuomenei, tiek sąjungininkams, tiek
priešininkams.
Siekiant deramai pasiruošti valstybės gynybai ir sukurti efektyvią atgrasymo architektūrą,
būtini trys ramsčiai: pirma, visuotinės gynybos modelio įgyvendinimas, kurio esmė – stiprios Lietuvos
kariuomenės sukūrimas ir piliečių valia dalyvauti visuotinėje savo šalies gynyboje; antra, efektyvi
kolektyvinė karinė gynyba kartu su NATO partneriais, taip pat ES gynybos sąjungos stiprinimas;
trečia, sparti gynybos pramonės plėtra, pašalinant biurokratines kliūtis ir atveriant Lietuvos inovacijų
ir technologijų įmonėms, veikiančioms ar planuojančioms veikti gynybos srityje, galimybes įsitraukti
į tarptautines rinkas. Siekiant šių užsibrėžtų tikslų, svarbu užtikrinti tvarų gynybos finansavimą, kad
artėtume prie nacionalinio susitarimo tikslo skirti gynybai 3,5 proc. nuo BVP. Turėsime pertvarkyti
viešuosius finansus, kad užtikrintume socialiai teisingą ir tvarų biudžeto pajamų didinimą, taip
pat proporcingą finansavimo Lietuvos saugumui gyvybiškai būtinoms švietimo, socialinių reikalų
ir sveikatos apsaugos sritims kėlimą. Pritaikydami kitų šalių praktiką, ieškosime galimybių skirti
atskirą papildomą finansavimą ypatingos svarbos šalies gynybos projektams.
Gynybos strategijai be galo svarbi ir užsienio politikos kokybė. Vykdoma kartu su šalies
Prezidentu, atsakinga, konstruktyvi, aukštais diplomatijos standartais ir tarptautine teise
grindžiama Lietuvos užsienio politika leis užtikrinti mūsų šalies piliečių gerovę, derindama šalies
interesus su tarptautinės demokratijų bendrijos partnerių, pirmiausia ES ir NATO narių, interesais.
Kad veiksmingai atstovautume Lietuvos interesams tarptautinėje arenoje, turime būti vertinami
kaip patikimas partneris – tai vienas iš svarbiausių uždavinių, kuriuos mes keliame Lietuvos užsienio
politikai.
21
Esame įsitikinę, kad užsienio politikos procesas turi būti atviras, skaidrus ir telkti, o ne skaldyti
visuomenę. Atsižvelgdami į susiklosčiusią geopolitinę situaciją, įskaitant augantį susiskaldymą JAV
vidaus politikoje, taip pat dalies JAV politikų, ypač dešiniųjų, propaguojamą izoliacionizmo politiką,
pabrėžiame būtinybę stiprinti Europos Sąjungos strateginius pajėgumus, sukuriant Europos gynybos
ir saugumo sąjungą ir, esant poreikiui bei ES valstybių narių sutarimui, įgyvendinti tam reikalingus
ES sutarčių pakeitimus.
Galiausiai, stiprindami visuomenės atsparumą išorės grėsmėms atremti, privalome stiprinti
savo šalies demokratines institucijas, užtikrinti pamatines žmogaus teises, kad nė vienas Lietuvos
gyventojas nebūtų diskriminuojamas, jaustųsi savas ir įgalintas. Tai darysime tvirtai tikėdami,
kad gerovę visiems piliečiams galime sukurti tik stiprindami demokratiją. Aktyvaus visuomenės
susitelkimo ir pasirengimo ginti savo šalį bet kokio pavojaus akivaizdoje galėsime tikėtis tik tuomet,
kai visi Lietuvos žmonės jausis lygiateisiai, gerbiami ir išklausomi Lietuvos valstybės. Konstitucijoje
įtvirtinti atviros, darnios, pilietinės ir teisinės Lietuvos valstybės siekiai, kuriais turime vadovautis
stiprindami visuomenės pilietiškumo ir tapatybės jausmą, pilietinę lietuvybę. Labai svarbus vaidmuo
čia tenka ir Lietuvos kultūrai, kuri yra gyvybiškai svarbi Lietuvos tapatybei ir klestėjimui. Ji vienija
mus, įkvepia kūrybiškumą ir skatina ekonominę gerovę.
Siekdami demokratijos pažangos, turime drauge kurti pilietinę ir teisinę valstybę, teisingą
visiems savo piliečiams, stiprinti visų piliečių grupių, Lietuvos tautinių, socialinių ir kultūrinių
bendrijų pasitikėjimą valstybe. Valstybė yra stipri tiek, kiek ji yra teisinga. Tik tada, kai gyventojams
bus plačiai atvertos durys įsitraukti į vietos lygmens ir visos šalies valdymą kai pasitikėsime vienas
kitu, bendradarbiausime, tik tuomet galėsime tikėtis ekonomikos klestėjimo ir socialinės santarvės.
Tik tokia valstybė gali atlaikyti bet kokius išorės iššūkius.
Įgyvendinsime šiuos darbus:
Lietuvos kariuomenės aprūpinimo užtikrinimas ir plėtros tęstinumas. Lietuvos kariuomenės
plėtra privalo būti nuosekli ir subalansuota, užtikrinant tolygų visų kariuomenės pajėgumų vystymą
pagal joms keliamas užduotis. Tvarus esamų kariuomenės vienetų aprūpinimas – nuo ekipuotės ir
ginkluotės iki infrastruktūros – yra būtina sąlyga norint judėti toliau. Ambicijos kurti aukštesnio
karinio lygmens vienetą – diviziją – įgyvendinimas priklausys nuo gynybos finansavimo lygio, turimų
žmogiškųjų išteklių, infrastruktūros plėtros tempų ir sąjungininkų paramos. Vertindami šio tikslo
įgyvendinimo galimybes ir nustatydami terminus, atsakingai įvertinsime visas išvardintąsias
aplinkybes.
Kariuomenės personalo plėtra turi būti siekiama užpildyti esamus karinius vienetus ir
sukomplektuoti naujus, taip pat užtikrinti pakankamą aktyviojo rezervo karių skaičių, vadovaujantis
numatomais karo meto poreikiais. Tačiau tam būtina sudaryti realias sąlygas šauktinių skaičiui
didinti, tobulinti socialines garantijas siekiant pritraukti ir išlaikyti personalą profesinėje karo
Veiksmingas atgrasymas ir
sumani krašto gynyba
22
tarnyboje, tobulinti organizacinę struktūrą ir kartotinių mokymų programas aktyviojo rezervo
kariams rengti. Siekdami efektyviai panaudoti turimus išteklius, parengsime ir vadovausimės
praktiškai įgyvendinamu parengtojo rezervo panaudojimo planu.
Kariuomenės modernizacija privalo užtikrinti kariuomenės vienetų aprūpinimą pagal
prioritetines sritis. Tęsiant pradėtus modernizacijos projektus, reikės įsivertinti galimybes dėl
Lietuvos kariuomenės pajėgumų stiprinimo, užtikrinant tam būtiną ilgalaikį ir tvarų finansavimą.
Kariuomenės infrastruktūros plėtra turi būti grindžiama augančiais nacionaliniais ir
sąjungininkų poreikiais, plačiau taikant kompleksinės karinių miestelių plėtros principą, ieškant
naujų galimybių pagerinti ir išplėsti karinio rengimo infrastruktūrą ir kuo sparčiau vykdyti
infrastruktūros projektus.
Sąjungininkų pajėgų nuolatinį dislokavimas užtikrins NATO priešakinę gynybą. Turime
garantuoti, kad NATO ilgalaikė adaptacija užtikrintų tinkamą Rytų flango valstybių apginamumą,
paremtą aktualiais gynybos planais, išankstiniu pajėgų ir ginkluotės dislokavimu, reguliariomis
pratybomis. Tai turi būti įtvirtinta tiek kolektyviniuose NATO sprendimuose, tiek dvišalio
bendradarbiavimo su sąjungininkais rezultatuose.
Užtikrinsime nuolatinės Lietuvai priskirtos Vokietijos brigados priėmimą Lietuvos teritorijoje,
tam skirdami finansavimą ir užtikrindami priimančiosios šalies paramos sąlygas. Brigados
dislokavimui reikalinga infrastruktūra privalo būti parengta iki 2026 metų, kartu turi būti
užtikrinamas reguliarus bendras Lietuvos kariuomenės rengimas su Vokietijos brigada.
JAV pajėgumų nuolatinis dislokavimas Lietuvoje – dar vienas Lietuvos saugumo ramstis.
Tęsdami ir gilindami gynybinį bendradarbiavimą su JAV, turime siekti, kad sprendimas dėl JAV
bataliono dislokavimo iki 2026 metų būtų pratęstas.
Visuomenė turi būti pasirengusi visuotinei gynybai. Visuomenės parengimas gynybai privalo
būti ne deklaratyvus, o realus. Išskirtinis dėmesys turi būti skiriamas tam, kad žmonės įgytų
praktinių žinių apie pasirengimą pilietiniam pasipriešinimui, įtraukiant kuo platesnę visuomenės
dalį. Labai svarbu ugdyti gyventojų atsparumą informacinėms ir kibernetinėms atakoms, gerinti
propagandos atpažinimo įgūdžius. Žinios ir įgūdžiai turi būti tikrinami ir atnaujinami per reguliariai
organizuojamas valstybinio masto mobilizacines ir pilietinio pasipriešinimo pratybas, į jas įtraukiant
valstybės ir savivaldybių institucijas, nevyriausybines organizacijas, privataus verslo atstovus.
Apsvarstysime galimybę sukurti alternatyvias šauktinių karo tarnybai formas – pilietines tarnybas.
Visuomenės saugumui užtikrinti suformuosime pakankamą slėptuvių tinklą, skirtą civilių gyventojų
saugumui. Iki kadencijos pabaigos pasieksime, kad kiekvienas gyventojas būtų informuotas apie
artimiausią saugią vietą nelaimės atveju. Perengsime negalią turinčių asmenų duomenų ir poreikių
analizės sistemą, apimančią visas savivaldybes, taip pat informavimo apie grėsmes ir pagalbos
teikimo karo ir kitų grėsmių aplinkybėmis mechanizmą.
23
Prie LR Vyriausybės steigsime Visuotinės gynybos ir krizių valdymo centrą, kuris bus
atsakingas už valstybės civilinės gynybos organizavimo planų parengimą, sąveiką tarp karinių
ir civilinių pajėgų bei taikos meto krizių valdymą valstybės lygmeniu. Šis centras turės užtikrinti
paramą ginkluotosioms pajėgoms, viešųjų paslaugų gyventojams teikimą galimų karinių grėsmių ar
stichinių nelaimių akivaizdoje, vykdyti kitą gyvybiškai svarbią veiklą.
Nacionalinės gynybos pramonės plėtra. Būtina skatinti gynybos inovacijas Lietuvos ūkio
sektoriuje ir mūsų šalies įmonių jungtis su sąjungininkų gynybos pramone bei inovacijomis. Būtina
siekti ambicingo tikslo, kad mūsų šalis ne tik pirktų gynybos produkciją, bet ir pati gamintų ir tiektų
gynybos produkciją pasaulinei rinkai. Sukursime valstybinę ilgalaikių investicijų į gynybos pramonę
programą. Lietuvos Vyriausybė turi imtis iniciatyvos ir aktyvių veiksmų, kad jau dabar Lietuvą
garsinančių technologijų gamintojai būtų efektyviau integruoti į ES gynybos rinką. Stiprinsime
Gynybos resursų agentūrą ir pavesime jai daugiau funkcijų.
Sieksime sudaryti sąlygas Lietuvos gamybos įmonėms įsilieti į tiekimo, vertės, karinio
mobilumo grandines. Teiksime Lietuvoje veikiančioms įmonėms visokeriopą konsultacinę pagalbą
dėl reikalavimų, procesų, viešųjų pirkimų. Sudarysime sąlygas inovacinei veiklai gynybos pramonės
srityje, supaprastindami leidimus, suteikdami prieigą prie finansavimo įmonėms, kuriančioms
dvigubos paskirties technologijas ir produktus, skatindami jas kurtis ir plėstis bei suteikdami
galimybę testuoti naujus produktus Lietuvos kariuomenėje.
Esame įsitikinę, kad vienintelis kelias atkurti taiką Europoje yra kuo greitesnė Ukrainos
pergalė Rusijos pradėtame kare, visiškai išlaisvinant visas okupuotas teritorijas ir atstatant teritorinį
šalies vientisumą. Mes ir toliau remsime Ukrainos suverenitetą ir teritorinį vientisumą, apibrėžiamą
tarptautiniu mastu pripažintų sienų. Aktyviau dirbsime su sąjungininkais, teikdami gerai koordinuotą
politinę, finansinę, karinę, humanitarinę ir diplomatinę paramą Ukrainai, kad ji galėtų kuo greičiau
pasiekti pergalę. Sieksime, kad Lietuva aktyviai dalyvautų rengiant Ukrainos atstatymo planą. Be
to, svarbu tęsti spaudimą Rusijai, siekiant sužlugdyti jos galimybes tęsti agresiją. Būtina toliau
įgyvendinti griežtas sankcijas agresorei ir užkirsti kelią veiksmams, kuriais siekiama jas apeiti.
Teiksime Ukrainai visokeriopą paramą, kad derybos dėl ES narystės būtų kuo sklandesnės, o NATO
narystės perspektyva įgytų kuo aiškesnius kontūrus.
Mūsų interesas yra demokratiška ir kaimynams grėsmės nekelianti Rusija, tačiau artimiausiu
metu, kol ji tęsia brutalų karą prieš Ukrainą, vykdo sunkius nusikaltimus prieš jos civilius gyventojus
ir neteisėtą Ukrainos regionų aneksiją, bet kokie santykiai su dabartinėmis Rusijos valdžios
institucijomis yra neįmanomi. Glaudžiai bendradarbiausime su tarptautine bendruomene, kad būtų
užtikrintas teisingumas karo nusikaltimų aukoms ir Rusijos prezidentas, taip pat jos politinė ir
Aktyvi ir konstruktyvi
užsienio politika
24
karinė vadovybė būtų patraukti baudžiamojon atsakomybėn tarptautiniame teisme. Užtikrinsime,
kad įšaldytas Rusijos turtas būtų naudojamas Ukrainos atstatymui pagal ES ir tarptautinę teisę.
Sieksime, kad ES, NATO valstybių ir kitų mūsų sąjungininkų pozicija Rusijos klausimu išliktų vieninga
ir atitiktų mūsų interesus. Kelsime Karaliaučiaus srities demilitarizavimo klausimą.
Dabartinį Baltarusijos režimą laikome grėsme Lietuvai. Autoritarinė Baltarusija yra politinė ir
karinė Rusijos sąjungininkė, be to, nuolatinę grėsmę kelia nesaugios Astravo AE eksploatavimas.
Demokratinė ir laisva Baltarusija yra vienas svarbiausių Lietuvos užsienio politikos tikslų. Ir toliau
svarbu reikalauti demokratinių rinkimų, kuriuos stebėtų tarptautinės bendruomenės atstovai, spausti
režimą, kad būtų išleisti į laisvę politiniai kaliniai, nutraukti kankinimai, kad politiniams kaliniams
būtų prieinama medicinos pagalba, o politinius kalinius gynusiems advokatams būtų atkurtos
licencijos ir kad būtų užtikrintas realus teisinis atstovavimas piliečiams.
Pasisakome už veiksmingą, ryžtingą ir vieningą Europos Sąjungą. Esame įsitikinę, kad
dabartinė ES sąranga ir sprendimų priėmimo procesas nebeatitinka naujos geopolitinės tikrovės.
Todėl sieksime, kad būtų keičiama ES institucijų veiklos taisyklės. Įgyvendinant bet kokią ES
institucijų reformą, svarbu užtikrinti, kad nauja tvarka būtų palankesnė mažoms ES valstybėms
narėms. Siekiant demokratiškesnių sprendimų priėmimo procesų Europos integracijai kritinėse
srityse, būtina plėsti kvalifikuotos balsų daugumos taisyklės taikymą. Kai kuriais atvejais svarstytina
galimybė atsisakyti vienbalsiškumo taisyklės. Remsime spartų ES plėtros procesą, kuriame
užtikrinama, kad šalys kandidatės visiškai įgyvendintų teisinius narystės reikalavimus. Palankiai
vertiname derybų dėl Ukrainos ir Moldovos narystės ES pradžią, taip pat sprendimą suteikti šalies
kandidatės statusą Sakartvelui. Remiame ES plėtrą į Vakarų Balkanus. Tuo pačiu sieksime, kad pati
ES būtų deramai pasiruošusi plėtrai. Taip pat siūlysime, kad būtų stiprinama bendroji ES saugumo ir
gynybos politika ir sukurta stipri Europos sveikatos sąjunga. Mes nepritariame „skirtingų greičių“ ES
idėjai, nes tai ilgainiui gali paskatinti Europos dezintegracijos tendencijas. Užtikrinsime sklandų visų
valstybės institucijų darbą, Lietuvai 2027 metų pirmąją pusę pirmininkaujant ES Tarybai .
Stiprinsime bendradarbiavimą su JAV. Mūsų narystė transatlantinėje erdvėje atitinka šalies
gyvybinius interesus. Jau dvidešimt metų dalyvaudami NATO veikloje, susikūrėme tokias saugumo
garantijas, kokių Lietuva neturėjo per visą savo modernios valstybės istoriją. Turime efektyviai jomis
pasinaudoti ir visapusiškai skatinti šią partnerystę. Todėl būtina stiprinti ES ir JAV santykius bei
plėsti Lietuvos bei JAV strateginį bendradarbiavimą, ypač karinio gynybinio saugumo ir energetikos
srityse. Nuosekliai kelsime transatlantinių santykių stiprinimo klausimą, dirbsime, kad ir toliau būtų
užtikrinta vieninga ES ir JAV reakcija į Rusijos agresiją prieš Ukrainą.
Stiprinsime dvišalį ir daugiašalį regioninį bendradarbiavimą, siekdami, kad saugumo ir
demokratijos erdvė aplink Lietuvą stiprėtų ir plėstųsi. Toliau gilinsime strateginę partnerystę
su Lenkija, atgaivindami ir suaktyvindami jau veikiančias dvišales institucijas, taip pat trišalius
Lenkijos, Lietuvos ir Ukrainos formatus. Vokietijos karių dislokavimas Lietuvoje leis toliau gilinti
saugumo, ekonominį ir kultūrinį bendradarbiavimą su Vokietija, dar glaudžiau suartėti su šia svarbia
Europos valstybe. Švedijai ir Suomijai įstojus į NATO, sieksime, kad NATO integraciją lydėtų ir gilesnė
ekonominė, infrastruktūrinė ir kultūrinė regioninė integracija. Toliau aktyvinsime bendradarbiavimą
su Baltijos ir Šiaurės šalimis, aktyviau išnaudodami jau esamus formatus.
25
Sieksime atkurti santykius su Kinija. Kinija tampa vis didesniu iššūkiu mūsų užsienio ir
saugumo politikai. Grėsme laikytina Kinijos strateginė partnerystė su Rusija, jos įtakos didėjimas
Baltarusijoje. Tokiomis aplinkybėmis Lietuvai svarbi vieninga ES ir NATO šalių narių pozicija Kinijos
atžvilgiu ir lygiaverčiai santykiai su ja per šiuos formatus. Ateityje reikėtų vengti vienašališkų, 
taktiškai neparengtų veiksmų, kuriuos Kinija laikytų provokacijomis. Visgi, net ir tokioje aplinkoje,
Lietuvai derėtų normalizuoti santykius su Kinija, kiek tai įmanoma nepaminant mūsų pačių interesų.
Todėl nepateisinama, kad diplomatiniai santykiai tebėra aklavietėje. Vertėtų atkurti diplomatinį
atstovavimą – sugrąžinti ambasadorius ir taip normalizuoti santykius. Lietuva laisva apsispręsti dėl
savo užsienio politikos, kiek ji nepažeidžia tarptautinės teisės, ir gins Lietuvos interesus ir laisvę
visais teisėtais būdais. Matome įdirbį ir perspektyvą plėtoti prekybinius ir ekonominius ryšius su
Indijos-Ramiojo vandenyno regiono valstybėmis. Todėl Taivaniečių atstovybė Vilniuje ir toliau turėtų
likti kaip prekybinė ir ekonominė atstovybė, neturinti diplomatinio statuso.
Sieksime konstruktyviai prisidėti prie taikaus konflikto sureguliavimo Artimuosiuose
Rytuose. Esame griežtai pasmerkę teroristinę organizaciją „Hamas“ iškart po jų įvykdyto baisaus
išpuolio prieš taikius Izraelio gyventojus pernai spalį. Pripažįstame Izraelio teisę į savigyną ir taip
pat pažymime jo pareigą visiškai laikytis tarptautinės teisės ir apsaugoti civilių gyventojų gyvybes.
Visokeriopai palaikome tarptautines pastangas nedelsiant sustabdyti humanitarinę tragediją Gazoje
ir užkirsti kelią ginkluotų susirėmimų plitimui regione. Izraelio ir Palestinos gyventojai turi teisę
gyventi taikoje ir tarpusavio santarvėje. Būtina sušaukti tarptautinę taikos konferenciją ir paruošti
pamatus dviejų valstybių sprendimui įgyvendinti.
Stiprinsime diplomatinę tarnybą. Sieksime atstatyti diplomatinės tarnybos patrauklumą,
kuris yra sumažėjęs per pastaruosius metus. Darbuotojų trūkumas, nepasitenkinimas ribotomis
karjeros galimybėmis, skatinimo ir motyvavimo sistema bei darbo užmokesčiu – tai priežastys, dėl
kurių diplomatinė tarnyba atrodo nepatraukli. Dėl pasikeitusios saugumo padėties ir geopolitinių
iššūkių diplomatinei tarnybai tenka labai svarbus vaidmuo, todėl būtina užtikrinti jos profesionalumą
ir veiksmingumą, ją visais atžvilgiais stiprinti. Sieksime, kad diplomatinės atstovybės veiktų visose
Lietuvai svarbiose vietose, o diplomatinių atstovybių vadovai būtų skiriami skaidriai. Rūpinsimės
visišku diplomatinės sistemos depolitizavimu. Sieksime, kad tarptautinėse institucijose darbą
pabaigę Lietuvos piliečiai turėtų visas galimybes vėl įsilieti į Lietuvos viešąjį sektorių ar kitaip
prisidėti prie šalies gerovės.
Rūpinsimės ekonomine, mokslo ir kultūrine diplomatija. Dėl pastarojo laikotarpio geopolitinių
poslinkių ir itin sparčių technologinių pokyčių Lietuvos verslas susidūrė su naujais iššūkiais,
šalies ekonominiam saugumui ir atsparumui kilo naujų grėsmių. Užsidarius didelėms ekonominio
bendradarbiavimo rinkoms, Lietuvos verslui būtina pagalba: padėsime ieškoti naujų eksporto rinkų,
žaliavų ir medžiagų šaltinių bei saugių tiekimo grandinių. Atliepdami didėjantį JAV ir ES susirūpinimą
dėl ekonominio saugumo ir kritinių išteklių tiekimo bei matydami valstybių pastangas apsaugoti
svarbias technologijas, stiprėjant nerimui dėl jų pažeidžiamumo, skatinsime bendradarbiavimą šiais
klausimais su demokratinių valstybių institucijomis bei verslo atstovais. Taip pat dėsime pastangas
kuo plačiau pristatyti Lietuvos kultūros ir mokslo pasiekimus, skatinti tarptautinių ryšių užmezgimą.
Palaikysime Europos Sąjungos „žaliąją darbotvarkę“, siekdami, kad perėjimas prie žaliosios
ekonomikos būtų socialiai teisingas ir sąžiningas mažiau uždirbančiųjų atžvilgiu. Vykdydami „žaliąją
diplomatiją“, skatinsime regiono šalių savitarpio pagalbą, visoms drauge siekiant pastarojo meto
klimato konferencijų iškeltų tikslų.
26
Ugdysime kalbos kultūrą. Lietuvių kalba – esminis mūsų pilietinės tautos turtas ir įrankis. Ne
šiaip sau mūsų Konstitucijoje įtvirtintas lietuvių kaip valstybinės kalbos statusas. Dėmesys lietuvių
kalbos vartosenai šiuolaikiniame pasaulyje įgyja naują aktualumą. Todėl skirsime ypatingą dėmesį
valstybinės lietuvių kalbos įstatymo reikalavimų įgyvendinimui, dėsime pastangas ugdydami lietuvių
kalbos kultūrą. Remdamiesi Šiaurės šalių patirtimi, dėmesį sutelksime į institucijų biurokratinės
kalbos supaprastinimą, o ne kasdienės kalbos inspektavimą ir baudų skyrimą.
Saugosime istorinį paveldą. Užtikrinsime, kad būtų vykdomi UNESCO ir valstybės reikalavimai
dėl materialiojo ir nematerialiojo Lietuvos kultūros paveldo apsaugos. Tobulinsime įstatymus, kad
būtų apsaugoti visi kultūros paveldo objektai, reikalausime visų savininkų atsakomybės už kultūros
paveldo objektų priežiūrą ir saugojimą. Kartu ieškosime mechanizmų padėti juos tinkamai prižiūrėti,
kompensuoti dalį objektų tvarkybos kaštų, pritaikyti juos visuomenės reikmėms.
Plėtodami nacionalinę atminties politiką, švelninsime įtampas dėl istorinės atminties
vertinimų. Sieksime glaudesnio institucijų ir visuomenės bendradarbiavimo ir sutarimo – tam
pasitelksime visuomenę vienijančias asmenybes, simbolius. Atsižvelgdami į visuomenę skaldančius
ginčus, daugiausia dėl sovietų okupacijos ir autoritarinės praeities vertinimų, užtikrinsime, kad
visuomenę pasiektų išsami istorinė informacija, ir visais atvejais imsimės demokratinės Lietuvos
tradicijas įtvirtinančios politikos, skatinančios brandų, visaapimantį, tarpusavio pagarba grįstą
dialogą dėl bendros mūsų, kaip pilietinės tautos, istorinės atminties. Akcentuosime europinę
Lietuvos kultūros tapatybę, Lietuvos dalyvavimą bendruose europiniuose kultūros, meninio, mokslo
procesuose.
Atsparios, atviros ir demokratinės
Lietuvos kultūra ir pilietinė tapatybė
27
Ugdysime kalbos kultūrą. Lietuvių kalba – esminis mūsų pilietinės tautos turtas ir įrankis. Ne
šiaip sau mūsų Konstitucijoje įtvirtintas lietuvių kaip valstybinės kalbos statusas. Dėmesys lietuvių
kalbos vartosenai šiuolaikiniame pasaulyje įgyja naują aktualumą. Todėl skirsime ypatingą dėmesį
valstybinės lietuvių kalbos įstatymo reikalavimų įgyvendinimui, dėsime pastangas ugdydami lietuvių
kalbos kultūrą. Remdamiesi Šiaurės šalių patirtimi, dėmesį sutelksime į institucijų biurokratinės
kalbos supaprastinimą, o ne kasdienės kalbos inspektavimą ir baudų skyrimą.
Saugosime istorinį paveldą. Užtikrinsime, kad būtų vykdomi UNESCO ir valstybės reikalavimai
dėl materialiojo ir nematerialiojo Lietuvos kultūros paveldo apsaugos. Tobulinsime įstatymus, kad
būtų apsaugoti visi kultūros paveldo objektai, reikalausime visų savininkų atsakomybės už kultūros
paveldo objektų priežiūrą ir saugojimą. Kartu ieškosime mechanizmų padėti juos tinkamai prižiūrėti,
kompensuoti dalį objektų tvarkybos kaštų, pritaikyti juos visuomenės reikmėms.
Plėtodami nacionalinę atminties politiką, švelninsime įtampas dėl istorinės atminties
vertinimų. Sieksime glaudesnio institucijų ir visuomenės bendradarbiavimo ir sutarimo – tam
pasitelksime visuomenę vienijančias asmenybes, simbolius. Atsižvelgdami į visuomenę skaldančius
ginčus, daugiausia dėl sovietų okupacijos ir autoritarinės praeities vertinimų, užtikrinsime, kad
visuomenę pasiektų išsami istorinė informacija, ir visais atvejais imsimės demokratinės Lietuvos
tradicijas įtvirtinančios politikos, skatinančios brandų, visaapimantį, tarpusavio pagarba grįstą
dialogą dėl bendros mūsų, kaip pilietinės tautos, istorinės atminties. Akcentuosime europinę
Lietuvos kultūros tapatybę, Lietuvos dalyvavimą bendruose europiniuose kultūros, meninio, mokslo
procesuose.
Sieksime kultūros politikos įtraukumo. Stiprinsime menininkų bendruomenes, meno kūrėjų
sąjungas, rezidencijos centrus ir skėtines organizacijas, kad kūrėjai turėtų visas galimybes aktyviai
įsitraukti į meno šakų plėtotę. Kultūros darbuotojams keliami patys aukščiausi kvalifikacijos
reikalavimai, tad ir vidutinis jų darbo užmokestis privalo reikšmingai didėti. Spręsdami
profesionaliojo meno kūrėjų socialinių garantijų klausimą, sukursime teisinę bazę, kuri leis
suvienodinti visų meno sričių ir visų žanrų kūrėjų teises. Finansinėmis paskatomis skatinsime
regioninių kultūrinės edukacijos iniciatyvas ir jų įgyvendinimą, kad visuose regionuose gerėtų
kultūrinės veiklos specialistų darbo sąlygos, daugėtų galimybių tobulintis. Taip pat skatinsime
kultūros savanorystę pavyzdžiui, įkurdami savanorių platformą kultūros paveldo objektams tvarkyti.
Užtikrinsime tautinių mažumų teises. Priimsime Tautinių mažumų įstatymą, kuris leis užtikrinti
tautinėms mažumoms svarbias teises ir galimybes. Spręsime vietovardžių, asmenvardžių ir kalbos
vartojimo klausimus. Remsime tautinių mažumų kultūros projektus, kultūros paveldo išsaugojimą,
Lietuvai nusipelniusių tautinių mažumų veikėjų atminimo įamžinimą ir informacijos apie tautinių
mažumų kultūrą, papročius ir tradicijas sklaidą. Remiantis kultūros sričių lygiavertiškumo principu,
būtina užtikrinti, kad kiekviena meno ir kultūros sritis turėtų savo nacionalinę, teisiškai apibrėžtą
įstaigą, prilygstančią esamoms nacionalinėms kultūros įstaigoms. Tai būtina tų kultūros sričių
gyvybingumui, tęstinumui užtikrinti. Nacionalinė įstaiga taip pat svarbi dėl to, kad atlieka savo srities
tyrimus, konsultuoja politikos formuotojus, siekia nacionalinėse programose iškeltų tikslų, vykdo
užduotis, koordinuoja kitų tos srities įstaigų veiklą.
28
Užtikrinsime kultūros prieinamumą. Lietuvoje susiformavęs valstybinių kultūros įstaigų
tinklas koncentruojasi sostinėje, nors joje gyvena tik penktadalis Lietuvos gyventojų. Savivaldybėms
valstybės dėmesio stoką šioje srityje tenka kompensuoti savo lėšomis. Todėl plėtosime
išvažiuojamųjų nacionalinių renginių programas, įskaitant profesionalių atlikėjų pasirodymus
savivaldybėse. Skatinsime istorinių etnografinių regionų, kraštų, atskirų vietovių unikalumą
aktualizuojančias kultūrines veiklas, kultūrinių susitikimų centrų kūrimąsi, praturtinsime regionų
kultūrinį gyvenimą sąsajomis su nacionaliniais, regioniniais ir vietiniais kultūros keliais. Investuosime
į bibliotekų tinklą ir jų gebėjimus telkti bendruomenę ir skleisti kultūrą vietos lygmeniu.
Pasinaudosime galimybėmis skaitmeninti kultūrą. Sieksime įveiklinti technologijas,
kad kultūra taptų labiau prieinama visiems. Virtualios parodos ir renginiai, kultūros paveldo
skaitmeninimas, daugiau galimybių naudotis internetu kaimo vietovėse, virtualių realybių ir
papildytos realybės technologijų naudojimas kultūros paveldo objektams atkurti ir pristatyti,
meno kūrinių ir kultūros paveldo objektų 3D skenavimas ir spausdinimas, dirbtinio intelekto
naudojimas kūrybiniams procesams, pavyzdžiui, muzikai komponuoti ar tekstams generuoti, kultūros
edukacijos programos šiomis temomis – visa tai turi tapti mūsų kultūrinės kasdienybės dalimi. Kartu
pasirūpinsime, kad suskaitmeninta kultūra būtų pritaikyta ir pasiekiama skirtingoms amžiaus ir
socialinėms grupėms.
Didinsime visuomenės informacinį raštingumą. Nuolat intensyvėjančių naujienų ir žinių
srautų amžiuje gebėjimas susigaudyti informacinėje erdvėje ir poreikis gauti patikimą informaciją
tampa aktualia visuomenės problema. Skaidrinsime žiniasklaidos rėmimo sistemą. Įtvirtinsime
tvarius žiniasklaidos, įskaitant regioninę spaudą, finansinio nepriklausomumo nuo politikų ir
verslo mechanizmus. Kultūros leidiniams skirsime ilgalaikę ir deramą paramą iš valstybės. Esame
už tai, kad visuomeninis transliuotojas būtų nešališkas, atspindėtų nuomonių įvairovę ir kad būtų
stiprinamas jo profesionalumas. Remsime žiniasklaidos Lietuvos tautinių mažumų kalbomis
iniciatyvas, skirdami pakankamas lėšas, kad galėtume veiksmingai atsverti kitų valstybių teikiamą
paramą.
Atnaujinsime kultūros infrastruktūrą. Investuosime į muziejus, bibliotekas, kultūros centrus,
koncertines įstaigas, teatrus ir kitas kultūros ir meno institucijas tam, kad jų teikiamos kultūros
paslaugos būtų aukštos kokybės, prieinamos ir interaktyvios, didintų papildomus lankytojų srautus
bei šalies ar vietovės patrauklumą, sykiu skatintų investicijas ir verslo plėtrą, naujų darbo vietų
kūrimą. Kultūrines programas, renginius, maršrutus ir šventes integruosime į turizmo sektoriaus
programas bei turizmo plėtrą labiau orientuosime šalies kultūrai pristatyti, šios srities tarptautiniam
bendradarbiavimui vystyti. Turistams patrauklias kultūros veiklas ir objektus susiesime su
nacionaliniais ir tarptautiniais kultūros renginiais ir maršrutais.
29
Subalansuosime vietos savivaldybių vykdomas funkcijas ir didinsime savivaldybių veiklos
savarankiškumą. Siekdami įgyvendinti memorandumą „Dėl glaudesnės centrinės ir vietos
valdžios partnerystės siekiant stiprinti Lietuvos savivaldybių savarankiškumą ir atsakomybę“
ir vadovaudamiesi Europos vietos savivaldos chartijoje įtvirtintu subsidiarumo principu bei
nustatytais kriterijais, atsakingai atliksime savivaldybių vykdomų funkcijų peržiūrą ir pateiksime
pagrįstus siūlymus dėl tinkamesnio funkcijų (atsakomybių) paskirstymo tarp valstybės ir vietos
savivaldybių, taip pat dėl savivaldybių funkcijų grupavimo į savarankiškas ir valstybines (valstybės
perduotas savivaldybėms) funkcijas. Supaprastinsime savivaldybių vykdomų savarankiškų funkcijų
reglamentavimą ir atsisakysime savivaldybių funkcijų (abiejų grupių) vykdymo perteklinės kontrolės
(administracinės priežiūros). Valstybinėms funkcijoms įgyvendinti turi būti skiriamos lėšos tik iš
valstybės biudžeto.
Didinsime savivaldybių ekonominį ir finansinį savarankiškumą. Tobulinsime savivaldybių
finansinių išteklių formavimo sistemą, mažinsime savivaldybių priklausomybę nuo centrinės valdžios
skiriamų tikslinių dotacijų ir diegsime priemones, nukreiptas į savivaldybių pajamų (einamosioms
išlaidoms finansuoti ir investicijoms iš nuosavų pajamų šaltinių) didinimą, vietinių mokesčių tarifų
ir bazės reguliavimą didesniu mastu, didesnes savivaldybių skolinimosi galimybes, vietinių ir
užsienio investicijų pritraukimo skatinimą. Sieksime, kad visa apimtimi būtų užtikrintas valstybinių
(valstybės perduotų savivaldybėms) funkcijų finansavimas, o sutaupytos valstybės biudžeto tikslinės
paskirties lėšos liktų savivaldybėms ir būtų naudojamos kitais metais. Sieksime, kad savivaldybėms
būtų visiškai kompensuojamos gyventojų pajamų mokesčio netektys, atsirandančios dėl centrinės
valdžios priimtų sprendimų, mažinančių savivaldybių biudžetų pajamas ar didinančių savivaldybių
išlaidas.
Savivaldybėse realiais darbais įgyvendinsime vidinę decentralizaciją. Gerinsime sąlygas
plačios apimties bendruomeninei vietos savivaldai, pasižyminčiai didele formų įvairove, siekdami
kad Lietuvoje ne vien savivaldybių valdžios institucijų sprendimais būtų sprendžiami vietos
bendruomenėms svarbūs klausimai. Sudarysime sąlygas atsakingai ir veiksmingai veikti žemutinio,
arčiausiai žmonių esančio Lietuvos savivaldybių valdymo lygmens subjektams, būtent mažosios
vietos savivaldos integruotoms sistemoms (bendruomeninės vietos savivaldos branduoliams). Taip
pat sustiprinsime seniūnaičių institutą: jų darbas privalo būti atlyginamas.
Stipri ir finansiškai pajėgi,
decentralizuota ir įtrauki vietos savivalda
30
Įgalinsime pilietinę visuomenę. Nevyriausybinės organizacijos ir jų susivienijimai turi įgyti
daugiau teisių sprendžiant savivaldos ar valstybinės svarbos klausimus. Taip pat būtina didinti tokių
institucijų kaip Trišalė taryba, Lietuvos prekybos, pramonės ir amatų rūmai, Žemės ūkio rūmai,
Lietuvos mokslų akademija, Lietuvos mokslo taryba, Lietuvos kultūros taryba, Lietuvos savivaldybių
asociacija, Švietimo, Sveikatos tarybos įtaką formuojant valstybės politiką ir sprendžiant dėl viešųjų
reikalų – joms būtina suteikti daugiau svorio. Steigsime Vietos bendruomenių rūmus, stiprinsime
kitas bendruomeninių organizacijų skėtines organizacijas, savivaldybių bendruomeninių organizacijų
tarybas ir pačias bendruomenines organizacijas, taikydami finansines, švietimo ir kitas priemones.
Skatinsime jaunimo politinį aktyvumą. Sieksime įteisinti teisę balsuoti nuo 16 metų
savivaldybių tarybų ir merų rinkimuose, – tai būdas ugdyti jaunų žmonių pilietinę atsakomybę,
padidinti jaunimo įsitraukimą į savivaldos procesus ir užtikrinti tinkamą jaunų žmonių atstovavimą
savivaldybėse, taip pat išugdyti balsavimo įprotį. Be to, organizuosime vadinamuosius simuliacinius
rinkimus, nes ši priemonė jau pasiteisino kaip efektyvus būdas ugdyti jaunimo politinį aktyvumą ir
pilietiškumą. Dalyvaudami šiame procese, jaunuoliai įgyja praktinės patirties, susipažįsta su rinkimų
sistema ir išmoksta priimti atsakingus sprendimus. Be to, tai skatina jaunimo susidomėjimą politika
ir politinį aktyvumą. Taip pat inicijuosime civilinio kodekso pataisas, kuriomis asmenims nuo 16 metų
suteiksime teisę vadovauti jaunimo organizacijoms.
Stiprinsime ryšius su Lietuvos išeivija. Ieškosime būdų, kaip sustiprinti Lietuvos ir jos
išeivijos politinius ryšius. Taip pat dėsime pastangas, kad kultūros, švietimo ir kitų profesijų lietuvių
diasporos atstovai galėtų dalyvauti Lietuvos institucijų programose, mainuose ir vykdyti bendrus
projektus. Didinsime paramą lituanistiniam švietimui, teikiant nuolatinę finansinę ir kitą paramą, kuri
leistų užtikrinti lituanistinių švietimo įstaigų veiklos tęstinumą ir naujų steigimąsi.  Palaikysime ir
plėsime jau esamas karjeros, integracijos ir jaunimo stažuočių programas, skirtas paskatinti svetur
dirbančius tėvynainius grįžti ir dirbti Lietuvoje. Sukursime vieningą grįžimo į Lietuvą skatinimo ir (re)
integracijos paramos priemonių įgyvendinimo koordinavimo mechanizmą.
Aktyvi pilietinė visuomenė
31
Stiprinsime viešąjį sektorių. Atkursime kompetencija, kvalifikacija ir pagarba grįstą, orią,
prestižinę valstybės tarnybą. Stiprinsime viešajame sektoriuje dirbančių asmenų kompetenciją,
diegdami tarptautinius standartus ir vadovaudamiesi gerąja tarptautine administravimo patirtimi.
Sukursime paskatų ir talentų pritraukimo sistemą. Tobulinsime vadovaujamas pareigas einančių
valstybės tarnautojų veiklos kontrolės ir atsakomybės už tinkamą pareigų vykdymą sistemą, darbo
apmokėjimą, motyvavimą, plėsime karjeros galimybes. Valstybės ir savivaldybių įstaigose bus
ugdoma organizacinė kultūra, kurioje nebūtų vietos korupcijai. Parengsime programą „Talentai
Lietuvai“, pagal kurią studentai, pasirašę trišales sutartis (su vietos savivaldybe ir švietimo įstaiga),
turėtų galimybę gauti stipendiją, pagal kurią įsipareigotų po studijų tam tikrą apibrėžtą laikotarpį
išdirbti savivaldybėje.
Plėtosime demokratijos inovacijas. Šiuolaikinės informacinės technologijos palengvina piliečių
įsitraukimą į valstybės valdymą įvairiose procesų stadijose – nuo pasiūlymų teikimo iki dalyvavimo
rinkimuose. Turime diegti ir plėtoti e. demokratijos instrumentus, tarp jų ir internetinį balsavimą – tai
leistų į šalies valdymo reikalus labiau įtraukti toli nuo Lietuvos gyvenančius piliečius. Skatinsime
tokių įrankių kaip vietos apklausos, gyventojų susirinkimai, ir dalyvaujamasis biudžetas naudojimą,
bei svarstomosios demokratijos iniciatyvas. Šiam tikslui taip pat panaudosime elektroninio valdymo
ir komunikacijos teikiamas galimybes.
Mažinsime administracinę naštą. Užtikrinsime, kad valstybės valdymo ir kontrolės institucijos
bei įstaigos nedubliuotų vienos kitų darbo. Paprastinsime sprendimų priėmimų procedūras.
Užtikrinsime geresnį įstaigų bendradarbiavimą, patogesnį administracinių paslaugų teikimą
gyventojams. Paprastinsime administracines taisykles ir procedūras, taikomas piliečiams ir verslui.
Būtina įdiegti principą, kad, aptarnaujant verslą, nebūtų reikalaujama be reikšmingos priežasties
iš naujo pateikti jau kartą pateiktus duomenis. Tam būtina užtikrinti, kad viešojo administravimo
paslaugų teikėjai turėtų prieigą prie viešųjų duomenų per skaitmenines duomenų valdymo sistemas.
Atsisakysime perteklinių reikalavimų, sutrumpinsime sprendimų priėmimo terminus, atsisakysime
nereikalingų patikrų bei mažinsime kontroliuojančių institucijų skaičių. Įvertinsime galimybes į
viešojo sektoriaus veiklą diegti sprendinius, pagrįstus dirbtinio intelekto funkcija. Remsime tokių
technologinių sprendinių vystymą, teisės aktais reglamentuosime dirbtinio intelekto plėtrą ir
naudojimą, steigsime programą jo keliamiems iššūkiams spręsti. Užtikrinsime, kad ES direktyvos
nebūtų perkeliamos į nacionalinius teisės aktus pagal pačią griežčiausią jų interpretaciją. Tuo tikslu
atsižvelgsime į šalies pramonės struktūrą, inovacijų skatinimo poreikį.
Sumanus valdymas ir
kompetetinga valstybės tarnyba
32
Vykdysime moksliniais tyrimais ir duomenimis pagrįstą politiką. Vengsime skubos priimant
įstatymus, gerinsime jų kokybę. Įtvirtinsime nuostatą, kad bet kokiai struktūrinei reformai
įgyvendinti būtina atlikti išsamią ir kvalifikuotą kaštų ir naudos analizę. Atsižvelgdami į neigiamus
dabartinės Vyriausybės vykdytų reformų padarinius regionams, įdiegsime paslaugų prieinamumo
visoje Lietuvoje vertinimo instrumentą: dar prieš pradedant bet kokį „optimizavimą“ ar efektyvinimą,
būtina įsitikinti, ar jis nepakenks žmonių galimybėms naudotis viešosiomis paslaugomis, jų
prieinamumui ir pasiekiamumui. Šiuos poveikio tyrimus naudosime konsultuodamiesi su visuomene.
Stiprinsime tarpinstitucinį koordinavimą Vyriausybės lygmeniu, įskaitant ir ES klausimų svarstymą.
Atversime valstybės duomenis. Valdžios skaidrumas – tai, be kitų dalykų, jos atvirumas.
Nuosekliai sieksime, kad valstybė nuolat investuotų į duomenų atvėrimą, kartu užtikrindami asmens
duomenų apsaugą. Piliečiams ir nevyriausybinėms organizacijoms suteiksime galimybes nuolat
stebėti valdžios veiklą ir priimamus sprendimus.
Pertvarkysime viešuosius pirkimus. Sieksime taupesnės sistemos, supaprastinsime
reikalavimus ir procedūras, kad verslui, ypač smulkiajam, būtų lengviau dalyvauti viešuosiuose
pirkimuose. Skatinsime inovatyvius pirkimus, trumpinsime pirkimo procedūras, supaprastinsime
reikalavimus būtiniausiems ir skubiausiems pirkimams. Atnaujinsime pirkimų taisykles: peržiūrėsime
ir papildysime aplinkosaugos, regioninės plėtros, socialinius ir sveikatos kriterijus. „Naudingiausio
pasiūlymo“ apibrėžimą būtina patobulinti: vertinant pasiūlymo naudingumą, turi būti paisoma
gyvavimo ciklo išlaidų ir tausojančios plėtros reikalavimų. Skatinsime viešųjų pirkimų dalyvius
daugiau dėmesio skirti vietos paslaugų ir prekių kokybės gerinimui ir plėtrai. Parodoms „Rinkis
prekę lietuvišką“ skirsime deramą finansavimą. Numatysime reikalavimą į viešųjų pirkimų sutartis
įtraukti nuostatas dėl globojamų gyventojų grupių, pavyzdžiui bedarbių, neįgalių asmenų ar jaunimo,
įtraukimo. Taip pat stiprinsime neteisminių ginčų dėl viešųjų pirkimų nagrinėjimo sistemą.
Užtikrinsime racionalią ir gerai kontroliuojamą migracijos politiką. Švietimo, asmens sveikatos
priežiūros sektoriuose, vidaus reikalų tarnybose, privačiame sektoriuje aštrėja darbuotojų trūkumo
problema. Todėl formuosime ilgalaikę ir nuoseklią Lietuvos politiką dėl darbuotojų iš trečiųjų šalių
įdarbinimo ir leidimų gyventi Lietuvoje suteikimo, prioritetus suteikdami tiems darbuotojams,
kurių kompetencijų reikia įmonėms, kartu užkirsdami kelią dempingui, kurį lemia pigios darbo
jėgos įleidimas į rinką. Sukursime naujas bei efektyvinsime esamas imigrantų integracijos
Lietuvoje programas. Į sprendimų priėmimą dėl užsieniečių darbo leidimų įtrauksime savivaldybes.
Bendradarbiaudami su ES institucijomis, užtikrinsime sienų apsaugą, kovosime su prekyba
žmonėmis ir nusikalstamu žmonių išnaudojimu bei gerinsime asmenų, kuriems reikia prieglobsčio,
apsaugą. Migracijos politikos formavimą ir su tuo susijusių programų įgyvendinimą deleguosime
vienai institucijai prie Vyriausybės, kad atsakomybė būtų sutelkta „vienose rankose“.
33
Užtikrinsime, kad kokybiška teisinė pagalba pasiektų visus asmenis, kuriems jos reikia, tam,
kad jie apgintų savo pažeistas teises ir laisves. Teisinės pagalbos prieinamumas negali priklausyti tik
nuo žmogaus pajamų ir turto. Ji turi pasiekti visus, kuriems ji būtina.
Peržiūrėsime baudžiamąją politiką. Esame už tai, kad bausmės proporcingumo principas
būtų nuosekliai taikomas formuojant ir vykdant baudžiamąją politiką. Tai leistų kryptingai mažinti
kalinių skaičių, kuris šiuo metu yra vienas didžiausių visoje Europos Sąjungoje. Formuosime bausmių
vykdymo politiką, nukreiptą į atsakomybės neišvengiamumą bei padarytos žalos kompensavimą
visuomenei naudingu darbu.
Gerbsime teisę į privatų gyvenimą. Tobulinsime procedūras dėl asmenų teisių ribojimo,
užtikrindami galimybę apskųsti prievartos priemonių taikymą. Peržiūrėsime asmens privatų
gyvenimą varžančių teisės aktų nuostatas, susijusias su kėsinimusi į asmens teisę į privatų
gyvenimą, stiprinsime kontrolės mechanizmą ir nustatysime konkrečią teisėsaugos subjektų
atsakomybę už nepagrįstą ar neteisėtą žmogaus teisių ribojimą.
Užtikrinsime viešąją tvarką. Gerinsime policijos pareigūnų atranką į tarnybą, jų mokymą,
profesinę kvalifikaciją, sąlygas policijai aktyviai bendradarbiauti su nevyriausybinėmis
organizacijomis ir gyventojais. Esame už tai, kad būtų atkuriami teritoriniai policijos padaliniai,
taip grąžinant policiją arčiau kiekvieno žmogaus. Skatinsime gyventojus tapti policijos rėmėjais,
ugniagesiais savanoriais ir įsitraukti į nusikalstamumo bei gaisrų prevencijos, viešosios tvarkos
užtikrinimo veiklas. Sieksime, kad ugniagesių gelbėtojų komandos būtų išdėstytos kuo arčiau
gyventojų. Taip pat svarstysime galimybę savivaldybėse įvesti viešosios tvarkos skyrius, kuriems
būtų perduota dalis policijos funkcijų su pakankamu valstybiniu finansavimu. Peržiūrėsime
Administracinių nusižengimų kodekso normas, kurias būtų galima pavesti prižiūrėti šiems skyriams.
Remsime „saugios kaimynystės“ iniciatyvas.
Efektyvus procedūrinis
teisingumas ir viešoji tvarka
34
Mažinsime lyčių atotrūkį lygių galimybių atžvilgiu. Lietuva – viena iš nedaugelio ES šalių, iš
esmės nepadariusių pažangos lyčių lygybės srityje nuo tada, kai pradėtas skelbti ES šios srities
indeksas. Todėl būtina išanalizuoti situaciją ir koreguoti Moterų ir vyrų lygių galimybių planą.
Formuodami valstybės biudžetą, vadovausimės siekiu užtikrinti lyčių lygybę – skatinsime lyčių
požiūriu lygiavertį finansavimą visose viešojo gyvenimo srityse. Siekdami mažinti atlyginimų,
mokamų vyrams ir moterims už tą patį darbą, skirtumus, įgyvendinsime ES direktyvą dėl privalomų
darbo užmokesčio skaidrumo priemonių. Įstatymiškai įtvirtinsime moterų reprodukcines teises ir
parengsime programą, kuri padėtų užtikrinti reprodukcinių teisių įgyvendinimą Lietuvoje. Plėsime
priemonių arsenalą, kurios padėtų geriau derinti darbą su įsipareigojimais šeimai, pvz., tokias kaip
neperleidžiama dalis vaiko priežiūros atostogų abiem tėvams. Taikysime aktyvias, darbo rinkos
poreikiais, o ne lyčių stereotipais pagrįstas priemones. Remsime iniciatyvas lygybės ir įvairovės
srityje bei skatinsime jų plėtrą, įtraukdami nevyriausybinį sektorių ir verslą bei prisiimdami
atsakomybę praktiškai įgyvendinti lygių galimybių užtikrinimo priemones valstybiniame sektoriuje.
Taip pat palaikysime laikinąsias skatinimo priemones visose sprendimų priėmimo srityse, tarp jų –
lyčių kvotas, kandidatų išdėstymą sąrašuose „užtrauktuko“ principu. Įgyvendinsime ES direktyvą dėl
lyčių lygybės įmonių valdybose.
Kovosime prieš smurtą dėl lyties. Stiprinsime teisinius mechanizmus, skirtus spręsti smurto
artimoje aplinkoje ir smurto dėl lyties problemas, ypatingą dėmesį skirsime pagalbos teikimui
asmenims, turintiems negalią ir patyrusiems smurtą ar patiriantiems smurto artimoje aplinkoje
pavojų. Perkelsime ES direktyvą dėl kovos su smurtu prieš moteris ir smurtu artimoje aplinkoje į
mūsų teisę. Įgyvendinsime šiame ES teisės akte ir kituose europiniuose susitarimuose numatytas
priemones šioje srityje. Vykdysime visų smurto dėl lyties formų prevenciją, įskaitant kibernetines
jo apraiškas. Plėtosime infrastruktūrą, skirtą padėti prievartą patyrusiems asmenims, tarp jų
– patyrusiems seksualinį smurtą. Mažinsime neigiamą smurto artimoje aplinkoje poveikį darbo
rinkai: atsižvelgdami į užsienio šalių gerąją praktiką, sieksime įteisinti mokamas tikslines atostogas
nukentėjusiems asmenims.
Kovosime prieš diskriminaciją dėl lytinės orientacijos. Valstybė turi pripažinti lygias teises
visiems žmonėms sukurti ir palaikyti bendro gyvenimo poroje santykius. Skirsime deramą dėmesį
kovai su neapykantos nusikaltimais nukreiptais prieš LGBT asmenis, taip pat su kitomis socialinės
ir institucinės diskriminacijos šių asmenų atžvilgiu formomis. Vykdysime šalies europinius
įsipareigojimus kovoti su bet kokia diskriminacija dėl lytinės orientacijos.
Lyčių lygybės politika
35
LIETUVOS TVARIOS
ATEITIES KŪRIMO PLANAS
— Dėmesys vaikams
— Kokybiškas švietimas ir jo visuotinis prieinamumas
— Aukštasis mokslas ir mokymasis visą gyvenimą
— Profesionalusis sportas ir fizinis aktyvumas
— Valstybės vaidmuo skatinant ekonomikos pažangą
— Atsinaujinanti energetika ir tvari transporto politika
— Gyvybingas kaimas, konkurencingas ir tvarus žemės ūkis
— Aplinkos puoselėjimas ir jos išteklių tausojimas
36
Išvados apie dešiniųjų valdymo laikotarpio rezultatus – jau gana aiškios. Pirmieji jų valdymo
metai ekonomikos augimo požiūriu buvo sėkmingi, bet jau 2022 metais fiksuotas staigus
ekonomikos augimo sulėtėjimas, kuris 2023 metais peraugo į ekonomikos sąstingį ar net smukimą.
Tarptautiniai duomenys rodo, kad kadenciją baigianti vyriausybė pagal savo darbo rezultatus
prastai atrodo lyginant su kaimynais, o 2021–2023 metų laikotarpiu ekonomikos augimo požiūriu
buvo viena iš prasčiausių Europos Sąjungoje. Pažymėtina, kad Lietuvos ekonomikos būklė pagal
daugelį statistikos parametrų 2023 metų pabaigoje buvo prastesnė nei iki dabartinės vyriausybės
darbo pradžios. Prasti konservatorių ir liberalų vyriausybės veiklos rezultatai 2021-2023 metais nėra
atsitiktinumas. Visa Lietuvos istorija po nepriklausomybės atkūrimo rodo, kad dešiniųjų valdymo
laikotarpiais šalies ekonominiai rezultatai buvo prasti.
Didelė dalis šioje mūsų programoje išdėstytų nuostatų teikia aiškias gaires, ką reikia daryti
kitaip, kad padėtis keistųsi iš esmės. Pajėgios viešųjų finansų sistemos sukūrimas, ryžtinga kova
su skurdu ir nelygybe, socialinės apsaugos plėtra, lygiavertiškumu grindžiamų darbo santykių
kūrimas ir socialinio dialogo vystymas, kova su šešėliu ir atsakinga rinkos dalyvių priežiūra – visa tai
yra reikšmingos dedamosios siekiant šalies gerovės dabar ir ateityje. Lygiai taip pat svarbus šalies
demokratijos institucijų, pilietinės kultūros, žmonių tarpusavio pasitikėjimo stiprinimas įvairiomis
anksčiau įvardytosiomis priemonėmis. Galų gale, tinkamas pasirengimas šalies gynybai ir deramas
dėmesys civilinei saugai gali taip pat duoti teigiamą postūmį Lietuvos vystymuisi.
Vis dėlto, to nepakanka, kad būtume užtikrinti, jog mūsų ateities kartos augs ir kurs klestinčioje
Lietuvoje. Pasaulį ir Europą krečia daugialypės krizės, kurios veikia ir veiks mūsų gyvenimą. Tam,
kad išliktume joms atsparūs, privalome pasinaudoti šiuolaikinių technologijų raidos teikiamomis
galimybėmis ir tapti inovatyvia bei konkurencinga ekonomika. Turime plėtoti visuminį požiūrį į
Lietuvos vaikų ir jaunimo gerovę bei jų galimybes augti ir tobulėti. Šiuo atžvilgiu tvirtai laikysimės ir
įgyvendinsime jau pasiektus susitarimus su kitomis svarbiausiomis šalies politinėmis jėgomis dėl
visų grandžių švietimo ir mokslo tinkamos plėtros ir finansavimo. Taip pat būtina nustoti vykdyti
neatsakingus eksperimentus švietimo sistemoje, o bet kokias planuojamas permainas reikia vykdyti
tik viską gerai įvertinus ir radus visų dalyvių sutarimą.
Technologinė pažanga būtina sėkmingai ekonomikos plėtrai. Todėl skatinsime naujų
technologijų diegimą ir aukštos pridėtinės vertės pramonės plėtojimą visoje Lietuvoje. Vystydami
ambicingą inovacijų politiką, turime visokeriopai išnaudoti ir žiedinės ekonomikos teikiamas
galimybes. Akivaizdu, kad perėjimas prie žiedinės ekonomikos ir prie pigesnės, atsinaujinančios
energetikos turi būti spartesnis – kritinių žaliavų trūkumas, jų prieinamumo problemos ir brangimas
riboja ekonomikos plėtojimą, iškastinio kuro naudojimas kelia taršą ir spartina klimato kaitą, o
tarša daro didžiulę žalą ne tik mūsų aplinkai, bet ir žmonių sveikatai. Esame pernelyg priklausomi
nuo kritinių žaliavų ir iškastinio kuro, kuris dažnai importuojamas iš nedraugiškų, autoritarinių
valstybių. Didžiausi teršėjai šiandien moka per mažus mokesčius, todėl nekeičia žalingų praktikų ir
neprisideda prie aplinkos apsaugos.
Todėl parengsime investicijų planą, skirtą perėjimui prie žiedinės ekonomikos spartinti,
tvaresniems gamybos ir vartojimo būdams skatinti. Užtikrinsime, kad perėjimas prie žiedinės
ekonomikos būtų socialiai teisingas ir naudingas tiek žemdirbiams, tiek dirbantiems pramonėje ir
transporte, o taip pat visoms socialiai pažeidžiamoms grupėms. Stabdysime naftos degalų vartojimo
augimą ir imsimės palaipsnio jo mažinimo: plėtosime viešąjį transportą, elektromobilių parką,
biometano ir pažangių biodegalų vartojimą, artimiausioje ateityje – sintetinių degalų gamybą ir
vartojimą.
Įgyvendinsime šiuos darbus:
37
Skatinsime gimstamumą. Norime, kad šalies gyventojų skaičius ne mažėtų, o didėtų, kad
šeimos norėtų ir galėtų išlaikyti bei deramai išugdyti kuo daugiau vaikų. Esame įsitikinę, kad vaikų
gimimas neturi riboti abiejų tėvų profesinių siekių, mokymosi, karjeros pasiekimų, jų kultūrinių
interesų ir gyvenimo kokybės ar būti šeimos pajamų mažėjimo priežastimi. Todėl toliau plėsime
universalią paramą kiekvienam vaikui, mažinsime mokestinę naštą vaikus auginančioms šeimoms
ir sudarysime galimybę dirbti abiem tėvams, užtikrindami jų mažamečiams vaikams tinkamą
nemokamą priežiūrą ikimokyklinėse įstaigose ir aktyvaus laisvalaikio organizavimą. Skatinsime
įvairesnes vaikų priežiūros formas, pavyzdžiui, šeimų darželius.
Kovosime su vaikų skurdu. Esame įsitikinę, kad vaiko gimimas neturi tapti skurdo rizikos
veiksniu. Laikomės nuostatos, kad skurdą lemia daug priežasčių, todėl taikysime kompleksines
priemones bendram skurdo lygiui mažinti. Tam numatysime nemokamą ikimokyklinukų ir pradinukų
maitinimą ugdymo įstaigose, lygias galimybes gauti nemokamas ir kokybiškas priežiūros, ugdymo ir
gydymo paslaugas, pagerinsime vaikų apsirūpinimą mokymuisi reikalingomis priemonėmis. Taip pat
turime gerokai pasistūmėti įgyvendindami Europos jaunimo ir vaiko garantijas. Dėsime pastangas
kuo sparčiau jas perkelti į Lietuvos teisėkūrą. Įstatymu įtvirtinsime vaikų pinigų indeksavimo tvarką.
Užtikrinsime bazinių paslaugų šeimai paketo įgyvendinimą visose savivaldybėse ir visa apimtimi.
Deramą dėmesį skirsime vienišų mamų ar tėvų šeimoms ir toms šeimoms, kuriose daugiau nei
du vaikai, taip pat šeimoms, auginančioms specialiųjų poreikių turinčius vaikus. Atsižvelgdami į
išaugusius įsiskolinimus Vaikų išlaikymo fondui, griežtinsime tvarką ir administracinę atsakomybę
skolininkams.
Didinsime vaiko dienos centrų finansavimą. Užtikrinsime, kad jų tinklas apimtų visą šalies
teritoriją ir atitiktų realius poreikius. Užtikrinsime deramą palydėjimo paslaugos aprėptį ir tinkamą
finansavimą jaunuoliams, gyvenantiems socialinę riziką patiriančiose šeimose. Sudarysime
galimybes gauti metodologinę pagalbą ir stiprinti kvalifikaciją šios paslaugos teikėjams – nuo
finansų išmanymo ir karjeros konsultavimo iki kasdienių įgūdžių ugdymo.
Vykdysime smurto prieš vaikus prevenciją. Vykdysime tęstinę informacinę kampaniją
visuomenei apie nesmurtinius vaiko auklėjimo būdus, būtinybę šeimose skirti daugiau laiko
bendravimui su vaikais, pagalbos ir paslaugų gavimo galimybes, emocinės paramos ir tėvų
linijos kontaktus. Pažeidžiamoms grupėms, susiduriančioms su psichologiniais ar socialiniais
sunkumais, didinančiais smurto riziką, teiksime papildomas tikslines paslaugas. Tam taip pat svarbu
plėsti prevencijos programas, paslaugų ir pagalbos galimybes savivaldybėse, labiau įtraukiant
nevyriausybines organizacijas ir bendruomenes.
Dėmesys vaikams
38
Investuosime į vaikų ir paauglių sveikatą. Užtikrinsime vaikų raidos ir vystymosi stebėseną,
galimų sveikatos sutrikimų korekciją ir profilaktiką. Vykdysime sveikų vaikų darželių ir mokyklų
iniciatyvas, sveiko maisto prieinamumo vaikams, fizinio aktyvumo ir lavinimo programas,
laiduojančias visiems vaikams galimybę išmokti plaukti. Įgyvendinsime vaikų ir paauglių apsaugos
nuo tabako, alkoholio, narkotinių medžiagų, energinių saldžiųjų gėrimų, perteklinio saldaus maisto
vartojimo priemones. Plėsime šios srities pajėgumus savivaldybėse.
Užtikrinsime palankias sąlygas specialių poreikių turinčių vaikų vystymuisi, kad jie taptų
visaverčiais visuomenės nariais. Sieksime, kad vaikų medicininės reabilitacijos ir sanatorinio gydymo
paslaugos būtų prieinamos visiems raidos sutrikimus turintiems vaikams. Žymiai padidinsime
ambulatorinių paslaugų skaičių vaikams, turintiems raidos sutrikimų. Sieksime kad savivaldybėse,
remiantis Skandinavijos šalių patirtimi, plėtotųsi bendruomeniniai pagalbos namai su intensyvia
individualia asmenine pagalba autistiškiems paaugliams ir jaunuoliams, turintiems didelių iššūkių
keliančio elgesio sunkumų.
Užtikrinsime reprodukcinės sveikatos ir teisių apsaugą. Šiandien Lietuvoje paauglių nėštumo
rodikliai yra vieni aukščiausių tarp ES šalių, lytinio švietimo kokybė prasta, o kontraceptinių
priemonių prieinamumas žemas. Imsimės praktinių priemonių situacijai gerinti. Sukursime
reprodukcinės sveikatos įstatyminę bazę, įtvirtinsime moterų reprodukcines teises, skirsime
reikiamą pagalbą nevaisingoms šeimoms, įskaitant dalinį ar visišką pagalbinio apvaisinimo
finansavimą. Skirsime papildomą dėmesį atskirties grupių moterims, imsimės veiksmų, kad gerėtų
jų reprodukcinė sveikata. Pasisakome už dirbtinio (pagalbinio) apvaisinimo paslaugų prieinamumą
visoms dėl nevaisingumo kenčiančioms šeimoms. Nepalaikysime įstatyminių iniciatyvų drausti
abortus.
39
Užtikrinsime lygiateisį ugdymą. Sukursime universalią, visiems sąžiningą nemokamo švietimo
sistemą, suteikiančią lygias galimybes augti ir tobulėti visiems Lietuvos vaikams nepriklausomai
nuo jų gyvenamosios vietos bei tėvų finansinės padėties. Audituosime ir stabdysime karštligiškai
vykdomas reformas, kurios gali turėti neigiamų pasekmių švietimo sistemai. Bet kokie pokyčiai
turi būti svarstomi tik gerai jiems pasiruošus. Remdamiesi gerosiomis Skandinavijos ir kitų Vakarų
šalių praktikomis, privačias švietimo įstaigas finansuosime taip pat kaip valstybines (savivaldybių)
įstaigas, taikydami tokius pačius kokybės ir kiekybės reikalavimus. Taip pat ribosime vaikų atrankų
į mokyklas vykdymą. Užtikrinsime sertifikuotų karjeros ugdymo specialistų paslaugas mokyklose ir
kokybišką informacijos apie jas sklaidą.
Gerindami mokytojų darbo sąlygas ir sykiu spręsdami jų trūkumo problemą, pirmiausia
užtikrinsime ženklų pedagogų atlyginimų didinimą. Sieksime, kad klasės dydis būtų toks, kad
pedagogas galėtų sukurti kiekvieną mokinį motyvuojančią edukacinę aplinką. Užtikrinsime deramą
balansą tarp mokytojų darbo ir poilsio. Įtvirtinsime etikos nuostatas, pagal kurias būtų gerbiamos
ir mokinių, ir pedagogų teisės. Stiprinsime pasitikėjimo mokytojais kultūrą, mažindami kontrolę
ir biurokratinius reikalavimus. Investuosime į mokytojų kvalifikacijos kėlimą, mokyklų vadovų
parengimą, pritraukimą ir jų lyderystės stiprinimą.
Subalansuodami ugdymo įstaigų tinklą, orientuosimės į tai, kad kiekvienas Lietuvos vaikas turi
teisę gauti kokybišką švietimą nepriklausomai nuo vietovės, kurioje jis gyvena. Siekdami išlaikyti
mokyklas mažuose miesteliuose, koreguosime dabartinės vyriausybės sprendimus. Mokykla turi
veikti kaip vientisa bendrojo lavinimo vieta, apimanti visas ugdymo pakopas nuo pradinio ugdymo iki
gimnazijos. Sieksime, kad pradinių klasių mokiniai mokytųsi kuo arčiau savo gyvenamosios vietos,
o vyresniųjų klasių mokiniams plačiau organizuosime patogų, sveikatą tausojantį pavėžėjimą iki
artimiausios mokyklos. Atnaujinsime ir išplėsime „geltonųjų autobusų“ programą.
Sustiprinsime mokymosi pagalbą. Nustatysime, kad klasėms, kuriose mokosi negalią ar kitus
specialiuosius ugdymosi poreikius turintys mokiniai, būtų skiriama pakankamai mokinio padėjėjų,
nustatant jiems kvalifikacinius reikalavimus. Sustiprinsime psichologų rengimą ir padidinsime jų
etatų skaičių mokyklose. Skatinsime savivaldybes sudaryti papildomas sąlygas gabių, talentingų
vaikų neformaliam akademiniam ugdymuisi.
Tautinių mažumų mokyklų tinklą koreguosime atsižvelgdami į šių mokyklų bendruomenių
nuomonę bei mokinių interesus. Įgyvendindami konstitucinę nuostatą dėl valstybinės lietuvių
kalbos, skirsime deramą dėmesį tautinių mažumų mokinių lietuvių kalbos mokymui ir neformaliajam
švietimui, kaip veiksmingoms priemonėms užtikrinti šių mokinių sėkmingą integraciją visuomenėje.
Prireikus leisime tautinių mažumų mokyklose naudoti ES valstybėse narėse išleistus vadovėlius
ir mokymo priemones, jeigu jų turinys neprieštarauja Lietuvos interesams bei atitinka Lietuvos
mokymo programas.
Kokybiškas švietimas ir jo
visuotinis prieinamumas
40
Plėtodami ugdymo turinį, užtikrinsime, kad šis procesas būtų atviras ir įtraukiantis
mokslininkus, menininkus, geriausius mokytojus, mokinius bei nevyriausybines organizacijas.
Ugdymo turiniui plėtoti skirsime pakankamai lėšų, kad į šį kilnų ir reikšmingą valstybės ateičiai
darbą būtų galima pritraukti iškiliausius mokslininkus, kūrėjus ir pedagogus praktikus. Taip pat
skirsime deramą dėmesį bendrųjų programų atnaujinimui, turėdami tikslą stiprinti šiuolaikines
kompetencijas ir atsisakyti akivaizdžiai perteklinės informacijos, taip suteikiant didesnę kūrybinę
laisvę mokytojams. Sieksime, kad ugdymo procese didesnis dėmesys būtų skiriamas saugios ir
palankios aplinkos mokiniams sukūrimui.
Tęsime skaitmeninimą švietimo srityje. Suteiksime galimybę pasirinkti mokymosi medžiagos
tipą – skaitmeninius vadovėlius arba popierinę mokymosi medžiagą. Taip pat skirsime reikiamą
paramą interaktyvioms mokymosi priemonėms, siekdami aprūpinti jomis visas Lietuvos mokyklas.
Užtikrinsime, kad mokiniai būtų tinkamai informuojami apie dirbtinio intelekto esmę, galimybes ir
grėsmes, poveikį visuomenei, atsižvelgiant į dirbtinio intelekto suvokimą šiuo metu. Supažindinsime
mokytojus su dirbtinio intelekto galimybėmis ir grėsmėmis, įskaitant galimybę išbandyti dirbtinį
intelektą kuriant užduotis.
Užtikrinsime visuotinį neformalų švietimą. Kiekvienam Lietuvos moksleiviui turi būti
sudarytos galimybės lankyti sporto, meno ar mokslo būrelį. Sieksime, kad būtų nuosekliai
didinamas finansavimas neformaliajam švietimui ir jo krepšeliui, įskaičiuojant ir papildomo
pavėžėjimo išlaidas. Taip pat sieksime, kad iš valstybės biudžeto būtų padengiamas visas mokestis
specialiųjų ugdymosi poreikių turintiems vaikams ir tiems vaikams, kurie gauna arba turi teisę į
socialinę paramą. Sieksime, kad visose neformalaus švietimo srityse vienodai aktyviai dalyvautų ir
mergaitės, ir berniukai. Išplėsime mokinių pavėžėjimo sistemą, kad ji apimtų ir neformaliojo švietimo
sistemą. Stiprinsime neformalųjį (vaikų ir suaugusiųjų) švietimą apskričių ir savivaldybių lygmeniu,
pagerinsime sąlygas apsirūpinti reikiama metodine medžiaga. Didinsime vasaros poilsio stovyklose
dalyvaujančių vaikų skaičių.
Plėsime mokinių priėmimą į aukštos pridėtinės vertės profesinio mokymo programas,
skatinsime kuo efektyvesnį turimos modernios infrastruktūros panaudojimą, užtikrinsime įgytų
kompetencijų kokybišką įvertinimą, plėsime neformaliai įgytų kompetencijų pripažinimą, skatinsime
profesinio mokymo ir bendrojo ugdymo suartėjimą, taip pat kuo platesnį profesinio mokymo
potencialo išnaudojimą vykdant regioninę plėtrą. Vystydami profesinį mokymą skirsime pakankamai
lėšų ne tik profesinio mokymo įstaigų technologinei infrastruktūrai, bet ir kitoms svarbiausioms
reikmėms: bendrabučiams, stipendijoms, sportui ir rekreacijai. Į mokymo programų planavimą ir
rengimą įtrauksime darbdavius, kitus socialinius partnerius, vystysime pameistrystės programas.
Skatinsime profesinį orientavimą pagrindinėse mokyklose ir gimnazijose.
41
Mokslo ir studijų institucijų finansavimą grįsime ilgalaikėmis valstybės ir šių institucijų
sutartimis, įskaitant ir poreikį plėtoti valstybės užsakymų politiką švietimo, sveikatos ir kitose
strategiškai svarbiose srityse. Taip pat aiškiau diferencijuosime aukštąsias mokyklas pagal jų
statusą ir veiklos orientaciją. Užtikrinsime, kad visos jos – nepaisant statuso skirtumų – būtų deramai
finansuojamos. Mokslo projektų finansavimas bus tvarus ir augantis. Įtvirtinsime mechanizmą,
užtikrinantį mokslo ir studijų institucijų sudėtingos infrastruktūros ir kultūros paveldo objektų
finansavimą. Užtikrinsime, kad mokslininkų, dėstytojų ir neakademinio personalo atlyginimai būtų
konkurencingi šalies darbo rinkoje. Skirdami finansavimą vadovausimės principu, kad visos mokslo
sritys ir kryptys yra savaip vertingos kuriant visuomenės ir valstybės gerovę.
Stiprinsime akademinę savivaldą. Plėsime akademinės bendruomenės savivaldą. Keisime
aukštųjų mokyklų vadovų rinkimo sistemą, užtikrindami platesnį aukštosios mokyklos pedagoginių,
mokslo ir kitų darbuotojų, studentų ir visuomenės atstovų dalyvavimą. Pasisakome už tai, kad mokslo
ir studijų institucijų vadovai būtų renkami pačių akademinių bendruomenių, o ne skiriami kitų, išorės
įstaigų ar verslo įmonių atstovų.
Skirsime dėmesį studentų socialiniams poreikiams. Sieksime, kad aukštasis mokslas netaptų
nepakeliama finansine našta ar vien pasiturinčiųjų privilegija. Nuosekliai didinsime stipendijas ir
keisime paramos skyrimo sistemą, kad tiek pažangiausi, tiek nepasiturintys studentai galėtų gauti
minimalaus pragyvenimo lygį atitinkančią paramą. Rūpinsimės negalią ir kitų specialiųjų poreikių
turinčiais studentais. Investuosime į studentų bendrabučių plėtrą ir atnaujinimą. Paskolas studijoms
turėtų teikti ne komerciniai bankai, o valstybės valdomas fondas. Paskolos grąžinimo terminai turėtų
būti susieti su absolvento atlyginimo santykiu su vidutiniu šalies darbo užmokesčiu.
Skatinsime mokymąsi visą gyvenimą. Diegsime mokymosi visą gyvenimą čekių sistemą,
kuri leis didelei visuomenės daliai gauti tikslinę finansinę paramą mokymuisi ir savo nuožiūra
ją panaudoti profesinių kompetencijų įgijimui, tobulinimui, persikvalifikavimui, užsienio kalbų
mokymuisi, kitiems lavinimosi poreikiams. Stiprindami institucinę suaugusiųjų mokymosi bazę, taip
pat numatome sistemingai remti trečiojo amžiaus universitetus ir nevyriausybinį sektorių, skatinti
savivaldybių įnašą į paramą suaugusiųjų mokymui.
Aukštasis mokslas ir
mokymasis visą gyvenimą
42
Nustatysime ilgalaikes strategines sporto plėtros kryptis. Užtikrinsime deramą Lietuvos
sportininkų rengimą ir jų dalyvavimą olimpinėse ir paralimpinėse žaidynėse, laikydamiesi lyčių
balanso. Skatinsime jaunųjų sportininkų rengimą. Stiprinsime sporto gimnazijų ir mokyklų,
regioninių centrų ir nacionalinio sporto centro veiklas, siekdami, kad jose vienodai aktyviai dalyvautų
merginos ir vaikinai. Užtikrinsime aukšto meistriškumo sportininkų socialines garantijas, gydymą
ir reabilitaciją traumų atvejais bei mokslinį medicininį aptarnavimą rengiantis pagrindinėms
varžyboms. Įtrauksime į sporto politiką nevyriausybines sporto organizacijas. Nustatysime aiškius ir
visoms vienodai taikomus rezultatų vertinimo kriterijus. Nustatysime tvarų sporto finansavimą 2–3
olimpinių ciklų laikotarpiu. Vystysime žmonių su negalia sportą ir paralimpinį judėjimą.
Skatinsime visuomenės fizinį aktyvumą. Plėtosime regioninius sporto ir sveikatingumo
centrus, prieinamus kaimų ir miestelių mokiniams, jaunimui ir gyventojams. Užtikrinsime stabilų ir
ilgalaikį visuomenės sveikatai svarbių infrastruktūros objektų (pėsčiųjų, dviračių takų, trasų, sporto
erdvių, viešosios infrastruktūros gamtoje) priežiūros ir plėtros finansavimą. Skatinsime savivaldybių
ir bendruomenių kūno kultūros ir fizinio aktyvumo iniciatyvas, mėgėjiškas sporto šakų rungtis.
Sudarysime sąlygas sparčiau vystytis sporto klubams. Visapusiškai remsime vaikų ir jaunimo
sveikatinimo sąjūdį, šiuolaikinius patrauklius renginius, sveiką gyvenseną. Sieksime, kad vaikai su
negalia integruotųsi į fizinio ugdymo procesą.
Profesionalus sportas ir
fizinis aktyvumas
43
Investicijų skatinimas. Reikšmingai pagerinsime finansų prieinamumo sąlygas, šalindami
kreditavimo problemas. Įtvirtinsime nuostatas, kad finansinėse ir paskolų priemonėse tinkamomis
finansuoti būtų visos išlaidos, kurios didina investicijų grąžą ir trumpina jų atsipirkimo laikotarpį.
Palengvinsime statybos leidimų išdavimo, projektų derinimo ir gamybinių objektų pridavimo
sąlygas. Sudarysime lygiavertes sąlygas Lietuvos ir užsienio investuotojams. „Investuok Lietuvoje“
vienodomis sąlygomis aptarnaus tiek užsienio, tiek nacionalinius investuotojus, investuojančius
pagal Žaliojo koridoriaus sąlygas stambiems investiciniams projektams.
Ilgalaikis Europos investicijų planas bus nukreiptas skatinti mūsų pramonės plėtrą, ypač
strateginėse šakose, taip pat padėti mūsų pramonei ir darbuotojams sklandžiai prisitaikyti prie
klimatui neutralios žaliosios ekonomikos, išlaikant konkurencingumą ir darbo vietas, skaitmeninės
revoliucijos ir dirbtinio intelekto plėtros sąlygomis. Europos pramonės strategijoje numatyta skirti
reikšmingą dalį investicijų šiltnamio efektą sukeliančių dujų išmetimų mažinimui, moksliniams
tyrimams ir inovacijoms, skatinti lavinimą ir mokymąsi visą gyvenimą bei užtikrinti darbo vietų
kūrimą ir apsaugą ES. Lietuvoje būtina padėti mūsų rajonų savivaldybėms, kurios, skirtingai nuo
didmiesčių, stokoja ES struktūrinių fondų paramos plėtoti vietos ekonomiką. Reikia stiprinti jų
koordinacinius pajėgumus teikiant paraiškas struktūrinei paramai gauti. Skatindami ekonominę
plėtrą visoje šalyje, kursime naujas kokybiškas kvalifikuotas darbo vietas, o taip pat infrastruktūrą ir
veiklos potencialą vietos smulkiajam ir vidutiniam verslui.
Infrastruktūra inovacijoms. Vykdysime integruotą ir veiksmingą mokslinių tyrimų ir
eksperimentinės plėtros veiklų finansavimą, ypatingai sumaniosios specializacijos kryptyse.
Kursime gyvybingų, reikšmingų, privačių investicijų pritraukusių slėnių, mokslo ir technologijų
parkų plėtros programas. Šias programas įgyvendinsime viešojo ir privataus sektorių partnerystės
principu. Įkursime sumaniosios specializacijos krypčių technologijų centrus ir „žaliuosius centrus“,
kad paskatintume spartesnę žaliąją ir skaitmeninę transformaciją. Sukursime priemonių rinkinį,
skirtą kelti technologinės parengties lygį ir diegti pramonės transformacijai palankias priemones.
Sukursime nacionalines mokslo, technologijų ir inovacijų programas, numatančias priemones padėti
aukštą augimo ir inovacinį potencialą turinčioms mažoms ir vidutinėms įmones, plėtosime tokių
įmonių brandinimo ekosistemas.
Valstybės vaidmuo skatinant
ekonomikos pažangą
44
Remsime proveržio technologijų plėtrą ir darbo našumo didinimo paskatas. Naujosios kartos
technologijos tobulėja labai greitai, o skaitmeninės rinkos yra itin dinamiškos. Naujosios kartos
technologijos, tokios kaip dirbtinio intelekto, lazerių, robotizacijos, 3D spausdintuvų, žaliosios, nano-,
bio-, info- ir kogno-technologijos padės užtikrinti inovatyvių darbo vietų plėtrą. Lietuvos tikslas turi
būti fundamentinių ir taikomųjų mokslo tyrimų plėtra, kuri gali ženkliai prisidėti prie ekonomikos
augimo, todėl skirsime didesnį dėmesį ir didesnę paramą tokiems tyrimams. Remsime pastangas,
kad ES lygiu būtų skiriamas ypatingas prioritetas šiai sričiai. Sukursime sutelkiančią valstybės
paskatų ir pagalbos sistemą, kuri užtikrintų kuo spartesnį įmonių skaitmenizavimą, technologinį
atsinaujinimą ir transformaciją į aukštųjų ir vidutinių aukštųjų technologijų pramonę.
Eksporto skatinimas ir tarptautinė integracija. Skatinsime eksporto iniciatyvas, integraciją į
tarptautines vertės grandines bei technologijų ir inovacijų tinklus. Vykdysime inovacijų diplomatiją.
Didinsime pasiūlą paskatų ir instrumentų, padedančių įsijungti į ES ir tarptautinius aljansus,
strategines vertės kūrimo grandines, inovacijų partnerystes, dalyvauti tarptautinėse mokslo,
technologijų ir inovacijų programose bei tarptautiniuose žaliuosiuose, inovatyviuose viešuosiuose ir
ikiprekybiniuose pirkimuose.
Valstybės dalyvavimas kapitalo investicijose – pasisakome už valstybinio plėtros banko
steigimą, kuris greta klasikinių investavimo į plėtrą priemonių turėtų ir platų socialinį mandatą. Jo
veikla nekeltų grėsmės konkurencijai rinkoje, bet siektų pritraukti ir reikšmingus privačius išteklius
visuomenei svarbiems projektams finansuoti. Šalia smulkaus ir vidutinio verslo skatinimo, būtinos
ir finansinės priemonės įgyvendinant valstybinę būsto politiką, daugiabučių renovaciją, energetikos
ir kelių infrastruktūros finansavimą, žemės ūkio modernizavimą. Vienu iš svarbių šio banko tikslų
galėtų būti gamtos išsaugojimas ir kova prieš klimato kaitą. Bankas galėtų būti steigiamas toliau
konsoliduojant ir išplečiant jau esamų nacionalinių plėtros įstaigų pajėgumus, tam panaudojant ne
tik ES ir Europos investicijų banko, bet ir kitus tarptautinius bei nacionalinius išteklius, kartu pagal
aukščiausius standartus užtikrinant skaidrų ir veiksmingą valdymą bei išlaikant pačius aukščiausius
kreditinio patikimumo reitingus.
Kapitalo rinka turi tarnauti žmonėms. Gilinsime ir modernizuosime šalies kapitalo rinką,
plėtosime jos priemones, ypač investicijas į verslo nuosavybę. Būtina atlikti Lietuvos įmonių teisės
peržiūrą siekiant konsoliduoti mūsų kapitalo rinką su Baltijos šalių rinkomis bei integruotis į bendrą
ES kapitalo rinkų sąjungą. Remsime gyventojų taupymą, kaupimą senatvei ir privačias investicijas:
įgyvendinsime „investicinės sąskaitos“ modelį, skatinsime sąmoningą ir apsaugotą mažmeninių
investuotojų dalyvavimą investiciniuose bei pensijų fonduose. Skatinsime pamatinių, ypač jaunimo,
finansinių žinių bei įgūdžių plėtrą. Kartu užtikrinsime griežtą valstybinę finansų rinkos priežiūrą bei
negailestingą kovą su sukčiavimu ir pinigų plovimu.
45
Įgyvendinsime priemones mokestinei verslo aplinkai gerinti. Sieksime, kad tiek esamam
verslui, tiek planuojantiems investuoti Lietuvoje apmokestinimo sistema būtų paprasta, aiški ir
stabili. Taikysime pelno mokesčio lengvatas į įmonės modernizavimą reinvestuojamam pelnui. Tai
skatins įmones investuoti į modernesnes gamybos technologijas. Padidės įmonių technologinė
parengtis, augs įmonių gebėjimas gaminti aukštųjų ir vidutinių aukštųjų technologijų produkciją,
didės konkurencingumas ir gebėjimas integruotis į ES strategines vertės grandines, taigi
pritrauksime daugiau tiesioginių užsienio investicijų. Sieksime praplėsti tinkamų turto grupių sąrašą,
leisti naudotis lengvata ir tais atvejais, kai įsigyjamas Lietuvos rinkai ar sektoriui inovatyvus turtas,
nors jis savaime nėra naujas. Taip pat suvienodinsime investicinio projekto pripažinimo kriterijus
(taikomus transporto priemonėms ir nekilnojamam bei kilnojamam turtui). Sukursime mokesčių
kreditų sistemą, kuria būtų skatinamos realios mokslinių tyrimų ir technologinės plėtros investicijos.
Supaprastinsime bei palengvinsime mokestines prievoles pradedantiesiems verslininkams ir
mažesnėms įmonėms, plėsdami elektroninių paslaugų spektrą, automatizuodami apskaitą bei
mokesčių administravimą, gerindami mokesčių mokėtojų žinias ir taip padėdami jiems laikytis
mokesčių taisyklių.
Pasitelkdami nacionalines ir europines priemones, skatinsime jaunimo užimtumą ir verslumą,
kad jaunuoliai kuo sklandžiau integruotųsi į darbo rinką, kurtų ekonominę vertę ir turėtų palankias
sąlygas kurti šeimą. Plėtosime stažuočių sistemą, kuri suteiks galimybę jaunuoliams deramomis
sąlygomis įgyti darbinės patirties norimoje srityje. Už stažuotes turi būti mokamas atlyginimas.
Ypatingą dėmesį skirsime skaitmeninių įgūdžių ugdymui. Jauniesiems verslininkams, kuriantiems
smulkų ir vidutinį verslą, turi būti suteiktos mokestinės paskatos, leidžiančios įsitvirtinti rinkoje. Kaip
vieną iš priemonių stabdyti jaunimo emigraciją, taip pat didinti jų verslumą, apsvarstysime Lenkijoje
ir kitose ES valstybėse narėse pasiteisinusias gyventojų pajamų mokesčio lengvatas jaunuoliams iki
26 metų.
Plėsime atsinaujinančių išteklių energetiką. Ilgainiui energetikos sektoriuje turi būti
atsisakyta iškastinio kuro, pirmenybę teikiant žaliajai energijai iš saulės, vėjo, vandens, biomasės
ir kitų atsinaujinančių šaltinių. Būtina toliau sparčiai plėtoti saulės ir vėjo elektrines, modernizuoti
ir plėtoti elektros tinklus, prioritetizuoti elektros akumuliavimo pajėgumų plėtrą – kad mums kuo
rečiau reikėtų naudoti dujinės generacijos elektrą. Skatinsime energijos iš atsinaujinančių išteklių
decentralizuotos gamybos energetiką, vystomą fizinių asmenų, mažų ir vidutinių įmonių, smulkiųjų
bei vidutinių ūkininkų, atsinaujinančios energetikos bendrijų. Skatinsime biodujų ir biometano
gamybos bei vartojimo Lietuvos transporto ir pramonės sektoriuose tolesnę plėtrą, suteikdami
žemdirbiams ir kaimo bendruomenėms galimybę gauti papildomų pajamų. Toliau skatinsime
gaminančius vartotojus įsirengti/įsigyti saulės elektrines, taip pat įsirengti elektros akumuliavimo
baterijas ir elektromobilių įkrovimo stoteles. Pereinant nuo elektros energijos dvipusės apskaitos
būdo prie vadinamojo grynojo atsiskaitymo būdo atsižvelgsime į fizinių asmenų saulės elektrinių
Atsinaujinanti energetika ir
tvari transporto politika
46
atsipirkimo laikotarpį. Susidarantį saulės ir vėjo elektros generacijos perteklių naudosime žaliojo
vandenilio gamybai tam, kad patenkintume chemijos pramonės ir sintetinių degalų gamybos
poreikius. Nedelsdami perkelsime ES elektros rinkos reformos paketo nuostatas, formuodami tokią
reguliacinę aplinką, kuri leistų vystytojams investuoti į atsinaujinančios energetikos plėtrą patiriant
mažiausią galimą verslo riziką, kartu užtikrindami elektros vartotojų apsaugą nuo elektros kainų
padidėjimo.
Neatidėliotinai būtina didinti elektros tinklo tvarumą ir lankstumą. Kad elektros sistema
funkcionuotų tinkamai ir tvariai, reikalingas patikimas elektros tiekimo tinklas, todėl spartinsime
elektros galios pajėgumų statybą ir elektros linijų kabeliavimą bei išmaniojo elektros tinklo diegimą.
Spartinsime naujausių elektros energijos kaupimo technologijų (baterijų) diegimą ir skirstymo
tinklų plėtrą, leidžiančią prijungti daugiau smulkių saulės ir vėjo elektrinių, o taip pat įrengti daugiau
viešųjų elektromobilių krovimo stotelių prie daugiabučių namų. Įdiegsime tokią elektros kainodarą,
kuri skatintų investicijas į kaupimo baterijas, elektromobilių išmanųjį krovimą žemiausių kainų
laikotarpiu, o ateityje – ir žalio vandenilio gamybą, bei sudarysime galimybes užsidirbti iš lankstaus
elektros vartojimo Įgalinsime elektros vartotojus pagal savo poreikius rinktis elektros tiekėją,
nebūtinai vieną. Visiems vartotojams bus leista bet kada sugrįžti į visuomeninį ar garantinį tiekimą
(kaip ir iš jo bet kada pereiti pas nepriklausomus tiekėjus). Smulkiesiems vartotojams elektros
tiekimo liberalizacija privalomai nebebus vykdoma. Sudarysime sąlygas verslui vystyti tiek viešojo,
tiek privataus (individualaus), tiek ir vandens transporto priemonėms būtinų elektros įkrovimo ir
biometano bei vandenilio užpildymo stotelių tinklą.
Sieksime tvarios ir prieinamos šilumos energijos visiems. Atnaujinsime ir modernizuosime
centrinio šildymo sistemas: skatinsime modernių biokuro katilų ir šilumos siurblių bei saugyklų
įrengimą, atliekinės šilumos panaudojimą ir inovacijas, pvz. geotermiją, dalyvavimą elektros
balansavimo rinkoje – tai leistų mažinti šilumos kainas vartotojams. Skirsime valstybės dotacijas
nedidelių savivaldybių katilinių atnaujinimui, taip pat remsime šilumos siurblių įrengimą individualių
namų ūkiuose. Remsime ūkininkų ir smulkaus verslo investicijas į miško pramonės atliekų
sutvarkymą ir miško kirtimo atliekų išėmimą iš miško biokurui gaminti, garantuojant tvarumą.
Plėtosime ekologišką transportą. Priimsime strateginius sprendimus dėl infrastruktūros
plėtros plečiant ir jungiant kelių bei pėsčiųjų takų tinklą ir juos pritaikant elektra, biometanu ir kitais
atsinaujinančiais degalais varomoms transporto priemonėms. Skatinsime darnų judumą miestuose,
plėsdami pėsčiųjų ir dviračių takų tinklą, viešojo transporto ir dalijimosi paslaugų prieinamumą,
elektrinio ir kitų rūšių švaraus ir ekologiško transporto infrastruktūrą ir skirtingų judumo priemonių
suderinamumą. Rūpinsimės triukšmo ir nuodingų teršalų patekimo į aplinką prevencija. Plėsime
triukšmo sienelių naudojimą miestuose ir gyvenvietėse. Gyventojus būtina labiau skatinti vietoj
dabar naudojamų taršių automobilių įsigyti elektrinius arba hibridinius automobilius, arba mažiau
taršius benzininius automobilius. Diegsime išmaniąsias technologijas, kad būtų padidintas kelių
pralaidumas ir sumažinti transporto kamščiai miestuose.
47
Rūpinsimės kelių eismo saugos infrastruktūros kokybe ir eismo sauga. Sukursime efektyvią
kelių eismo saugos sistemą, grįstą infrastruktūros gerinimo sprendimais (sankryžų rekonstravimas,
viadukų ar požeminių perėjų statyba, kelių ženklinimas ir apšvietimas, inžinerinės greičio valdymo
priemonės) bei visuomenės saugios elgsenos keliuose ugdymo sprendimais. Įgyvendinsime eismo
saugumą užtikrinančias bei traumatizmą mažinančias priemones keliuose, ypatingą dėmesį skirdami
„juodųjų dėmių“ pašalinimui. Vykdysime plačią visuomenės švietimo kampaniją saugaus eismo
temomis.
Gerinsime susisiekimą regionuose. Užtikrinsime ne didmiesčiuose gyvenančių žmonių
bazinius susisiekimo poreikius, praktiškai įgalinsime pažeidžiamus ir vienišus žmones, neturinčius
automobilio, pasiekti jiems būtinas paslaugas. Dabartinės vyriausybės įvykdyta viešojo susisiekimo
transporto reforma itin sumažino atokiau gyvenančių žmonių galimybes pasiekti rajono centrus,
respublikines ligonines, ypatingai sumažino susisiekimo galimybes tarp skirtingų apskričių
savivaldybių. Tarpmiestinių maršrutų skaičius ženkliai sumažėjo. Todėl siūlysime plėsti viešojo
transporto sistemą, sudarydami svarbių tarpmiestinių maršrutų sąrašą, juos įteisindami, taip pat
užtikrindami viešojo transporto įperkamumą per taiklią lengvatų sistemą. Siekdami paskatinti
kiek galima daugiau gyventojų naudotis viešuoju transportu ir tuo pačiu mažinti naftos degalų
vartojimą ir CO2 išmetimus Lietuvoje, didinsime subsidijas viešajam transportui. Užtikrinsime
viešojo transporto prieinamumą tose vietovėse, kuriose komerciniu požiūriu viešas transportas
neatsiperka. Didinsime viešojo transporto finansavimą iš tvarių šaltinių, kurie galėtų ilgainiui pakeisti
mažėjančią ES paramą. Skatinsime viešojo transporto priemonių atnaujinimą pereinant prie vietinės
atsinaujinančios energijos vartojimo – elektros, biometano ir kitų atsinaujinančių degalų.
Didelį dėmesį skirsime kelių priežiūrai. Būtinas skaidrus, pakankamas ir stabilus finansavimas
sausumos kelių ir tiltų priežiūrai, atnaujinimui ir vystymui, aiški ir skaidri kelių ir tiltų techninės
būklės vertinimo tvarka. Didinsime finansavimą kelių priežiūrai, kapitaliniam remontui, žvyrkelių
asfaltavimui, apšvietimo plėtrai, išmaniųjų eismo saugos sistemų diegimui keliuose. Ieškosime naujų
kelių finansavimo šaltinių. Kelių priežiūros ir statybos strategiją ir konkrečius darbus derinsime su
savivaldybėmis ir regionų plėtros tarybomis. Sieksime, kad per gyvenvietes einantys žvyrkeliai būtų
asfaltuoti.
Plėtosime saugią ir aplinką tausojančią geležinkelių infrastruktūrą, kurią modernizuosime
ir elektrifikuosime, skatinsime atsinaujinančios energijos naudojimą, atversime duomenis apie
infrastruktūros būklę, stebėseną ir plėtrą. Gerinsime keleivių vežimo paslaugas ir plėsime keleivinių
traukinių maršrutų geografinę aprėptį. Didinsime paslaugų prieinamumą ir suderinamumą su kitų
transporto paslaugų tiekėjų maršrutais, pritaikysime paslaugas žmonėms su negalia ir judėjimo
problemų turintiems keleiviams. Į 1520 mm vėžės tinklą diegsime ES standartais pagristus
sprendimus, kad mažintume priklausomybę nuo Geležinkelių bendradarbiavimo organizacijos (OSJD)
standartų ir technologijų. Saugioms ir patogioms kelionėms vykdyti atnaujinsime keleivinių traukinių
parką, sutrumpinsime kelionės laiką, įdiegsime vieną bendrą bilietų sistemą visoms transporto
rūšims.
48
Plėsime integraciją į Europos Sąjungos krovinių ir keleivių vežimo rinkas. Įgyvendindami
„Rail Baltica“ projektą, įrengsime papildomus privažiuojamuosius kelius. Integruosime 1520 mm ir
1435 mm vėžės linijas į bendrą keleivių ir krovinių tinklą. Plėsime Šiaurės ir Baltijos jūros krovinių
vežimo geležinkeliais bei nacionalinio saugumo tikslams gyvybiškai svarbius koridorius, plėtosime
logistikos centrus ir įvairiarūšio transporto terminalus, naudosime bendrus keitimosi informaciniais
duomenimis standartus, stiprinsime partnerystę su kaimyninėmis ir kitomis ES šalimis. Kartu su ES
šalimis narėmis ir kandidatėmis toliau plėtosime Trijų jūrų (Baltijos, Juodosios ir Adrijos) iniciatyvą,
skirtą ES šiaurės ir pietų krypties susisiekimui ES rytinėje dalyje gerinti.
Užtikrinsime pašto ir skaitmeninių paslaugų prieinamumą. Sieksime, kad valstybė pašto
paslaugų vartotojams suteiktų kokybiškas, nenutrūkstamas ir universalias paslaugas visoje šalies
teritorijoje, įskaitant kaimo vietoves. Skatinsime e. paslaugų plėtrą. Gyvenvietėse, kuriose gyvena
daugiau nei 200 asmenų, bus pastatyti universalūs bankomatai ir paštomatai.
Sieksime plėtoti antžeminio, oro ir vandens bepiločių transporto priemonių eismo valdymo
infrastruktūrą, užtikrinančią sklandžią bepilotės transporto priemonės ir aplinkos komunikaciją,
tarpusavio duomenų apsikeitimą, saugaus judėjimo reglamentavimą, reikiamų duomenų bazių
sukūrimą.
Vidaus vandens transportas. Skirsime deramą finansavimą, kad sudarytume sąlygas aktyviai
verslo, turizmo, susisiekimo laivybai vidaus vandenyse. Skatinsime atsinaujinančių šaltinių varomų
vandens transporto priemonių įsigijimą ir naudojimą, ribosime naftos degalais varomų transporto
priemonių naudojimą saugomose teritorijose.
Laikysimės strateginio požiūrio į jūrinę ekonomiką, derindami perspektyvias investicijas su
aplinkosauginiais reikalavimais. Skatinsime, kad būtų kuriami papildomi Klaipėdos valstybinio
jūrų uosto infrastruktūros pajėgumai naujų Vakarų krypties krovinių pritraukimui, pridėtinės vertės
paslaugų bei gamybos plėtrai ir konkurencingumo didinimui. Be kitų svarbių darbų, verta išskirti vėjo
elektrinių surinkimo bei sandėliavimo veiklas uoste ar jo prieigose, bendro naudojimo uosto prieigų
infrastruktūros plėtrą, krantinių rekonstrukciją. Skatinsime aplinkai draugiškų degalų naudojimą
bei žaliųjų laivybos koridorių, ekologiškų technologijų diegimą, kurie paspartintų laivybos pramonės
dekarbonizaciją. Skatinsime, kad Klaipėdos jūros uostas kuo aktyviau įsijungtų į ES mėlynosios
ekonomikos iniciatyvą.
49
Parengsime darnios bioekonomikos plėtros strategiją. Jos tikslų pasiekimui užtikrinsime
tvarias finansavimo programas per valstybinio plėtros banko lengvatines paskolas. Padėsime
transformuoti mūsų pirminės gamybos bei perdirbimo sektorius į aukščiausią pridėtinę vertę
kuriančią bei ženkliai prie BVP augimo prisidedančią ekonomikos dalį. Apsirūpinimą maistu
laikysime prioritetiniu klausimu.
Užtikrinsime tvarią žemės ūkio, žuvininkystės ir maisto produkcijos gamybą ir gerinsime
jos konkurencingumą bei eksportą. Bendradarbiaudami su investuotojais, mokslininkais,
nevyriausybinėmis organizacijomis ir žemdirbių savivalda, siūlysime inovatyvias priemones žemės
ūkio produktų perdirbimui į aukštesnės pridėtinės vertės produktus. Remsime konkurencingų
ūkių, gebančių gaminti aukštos kokybės sveiką ir saugią produkciją, kūrimąsi ir plėtrą, o taip pat
ekologiškų, nacionalinės kokybės ir tradicinių produktų gamybą. Prioritetą skirsime žemdirbių
įsteigtiems žemės ūkio kooperatyvams, skatinsime juos investuoti į perdirbimą, rinkodarą, inovatyvių
produktų gamybą. Klimato kaita, biologinės įvairovės nykimas, apsirūpinimo maistu saugumas ir
žmonių sveikata yra tarpusavyje susiję aspektai ir turi būti sprendžiami kartu, tačiau neperkeliant
visos naštos tik ūkininkams. Taikysime ilgalaikes ir kompleksines priemones, užtikrinančias
ūkininkams planavimo tikrumą ir garantijas, siekiant išlaikyti ir, prireikus, padidinti maisto gamybą.
Sukursime ilgalaikę integruotą strategiją, kuria būtų skatinamas vietos maisto gamybos pajėgumų
plėtojimas ir stiprinimas.
Plėtosime žemdirbių konsultavimo sistemą. Užtikrinsime konsultavimo paslaugų prieinamumą
ūkininkams, ypač smulkiems, vidutiniams ir jauniems ūkininkams. Sieksime mokslo, mokymo
ir konsultavimo bendradarbiavimo diegiant žemės ūkio produkcijos gamybos efektyvinimo
sprendimus, mokslo rekomendacijas į gamybą, skatinant gamybos efektyvumą, didinant šalies
žemės ūkio sektoriaus konkurencingumą ir užtikrinant maisto saugą. Inicijuosime bei finansuosime
bioekonomikos klasterių bei pramonės parkų regionuose atsiradimą, taip sukurdami papildomų gerai
apmokamų darbo vietų. Dėsime visas įmanomas pastangas trumpinti maisto tiekimo grandines.
Taip sudarysime kuo palankesnes sąlygas Lietuvos ūkininkams parduoti dalį žemės ūkio ir maisto
produktų tiesiogiai galutiniams vartotojams. Tam būtina didinti investicijas į infrastruktūrą
(turgavietes, logistikos centrus, kooperatines parduotuves, sandėlius ar saugyklas) ir į šias
trumpąsias maisto tiekimo grandines įtraukti kuo platesnį suinteresuotųjų dalyvių ratą. Peržiūrėsime
žemės ūkio kooperatyvų teisinę bazę. ES šalių narių pavyzdžiu sieksime reglamentuoti, kad pirminės
grandies maisto produktų augintojams už užaugintą, pagamintą produkciją būtų sumokama ne
mažesnė nei savikaina kaina.
Gyvybingas kaimas, konkurencingas
ir tvarus žemės ūkis
50
Stiprinsime smulkiųjų ir vidutinių ūkių bei jaunųjų ūkininkų vaidmenį įgyvendinant žemės ūkio
ir kaimo politiką. Privalome išsikovoti tiesioginių išmokų suvienodinimą žemdirbiams ES lygiu ir jų
teisingą paskirstymą šalies viduje smulkių ir vidutinių ūkių bei jaunųjų ūkininkų naudai. Užtikrinsime
teisingesnę šių išmokų sklaidą bei investicinės paramos prieinamumą mažiems ir vidutinio dydžio
ūkiams bei jauniesiems ūkininkams. Skatinsime jaunųjų ūkininkų įsikūrimą, jiems teikdami prioritetą
ir sukurdami atskiras paramos schemas pagal įvairias ES ir nacionalinės paramos priemones, kurios
skatintų kartų kaita kaime, derinant finansinę paramą, mokesčių lengvatas ir paskatas, užtikrinant
kaimo žemės rinkos skaidrumą ir priėjimą prie žemės ir kreditų. Per horizontalias regionų plėtros
strategijas sudarysime kaimo vietovėse tinkamas gyvenimo sąlygas jauniems ir naujiems ūkininkams
bei jų šeimoms, užtikrindami geresnį susisiekimą, kokybiškas ir artimas švietimo, sveikatos
priežiūros, laisvalaikio ir kultūros paslaugas ir skaitmeninę plėtrą. Taip pat stiprinsime smulkiųjų
ir vidutinių ūkių bei jaunųjų ūkininkų savivaldos atstovų administracinius gebėjimus, kad būtų
didinamas jų vaidmuo įgyvendinant žemės ūkio ir kaimo politiką. Stiprinsime ir remsime žemdirbių
savivaldą, regionines, sektorines bei nacionalines organizacijas. Stiprinsime socialinį dialogą ir
jo visų dalyvių įtrauktį į galutinių sprendimų priėmimą. Sieksime socialiai, ekonomiškai ir gamtos
apsaugos atžvilgiu subalansuotų sprendimų.
Sieksime kiek įmanoma labiau supaprastinti administracinius reikalavimus ūkininkams,
panaikindami jų dubliavimąsi, skatindami preventyvų švietimą, savikontrolės sistemas bei labiau
į esmines problemas orientuotas patikras. Išnaudosime skaitmenines duomenų bazes. Sieksime
sukurti vieną bendrą duomenų kaupimo ir jų panaudojimo sistemą, sieksime panaudoti turimus
duomenis planavimui, rizikų vertinimui, paramos priemonių modeliavimui ar paramos skyrimui,
ateities sprendimų modeliavimui. Investuosime į didesnės apimties kasmetinius valstybės
užsakomus žemės tyrimus. Skaitmenizuosime sukauptų tyrimų rezultatus.
Padėsime ūkiams spręsti ekstremalių reiškinių ir kitų žemės ūkio rizikų valdymo problemas,
skatinsime investicijas į prevencines biologinės saugos priemones. Taip pat skatinsime žemės ūkio
veikla užsiimančius subjektus naudotis pasėlių, augalų ir gyvūnų draudimu, kuris sumažintų riziką
dėl neprognozuojamų meteorologinių sąlygų bei ligų protrūkio. Pertvarkysime valstybinio maisto
rezervo kaupimo sistemą, kad ir mažesnieji augintojai bei gamintojai galėtų tapti potencialiais
tiekėjais. Praplėsime saugotinų produktų sąrašą. Sieksime valstybės mastu išspręsti rūgščių
dirvų kalkinimo problemą. Tam inicijuosime tvaraus dirvožemio valdymo programos parengimą bei
įgyvendinimą, kurios tikslas būtų tas, kad visi žemės ūkio dirvožemiai būtų tvariai tvarkomi. Taip pat
būtina rasti valstybės ir ES lėšų kompleksinės visuotinės melioracijos rekonstravimo programos
parengimui ir įgyvendinimui. Skatinsime mažinti pesticidų naudojimą (juos palaipsniui keičiant
biologiniais preparatais), suaktyvinsime kovą su nelegalių pesticidų platintojais. Taip pat sieksime
mažinti mineralinių (cheminių) trąšų naudojimą ir didinti organinių trąšų naudojimą. Skatinsime
plėtoti ekologinių ūkių plotus, taikyti pažangias sėjomainas, diegti pažangias agrotechnologijas.
Ypatingai skatinsime ekologinių ūkių užaugintos produkcijos vartojimą, mažinsime biurokratinę
naštą ekologiniams ūkiams. Sustabdysime ekologinių ūkių plotų nykimą ir skatinsime juos vėl augti.
Palaikome klestinčių kaimų idėją. Remsime vietos iniciatyvas, kurios skatins verslumą ir
užimtumą kaime bei užtikrins šių iniciatyvų tęstinumą. Taip pat pasisakome už papildomas paskatas
bendruomeniniam ir socialiniam verslui kurtis, kuris negali mažose gyvenvietėse išsilaikyti rinkos
sąlygomis. Įsipareigojame užtikrinti žemės ūkio kooperatyvų veiklos finansavimą, teikti ES ir
nacionalinę paramą, lengvatines paskolas. Ambicingai investuosime į biodujų jėgainių plėtrą, taip
sudarydami sąlygas ne tik vietinio atsinaujinančio kuro gamybai, bet ir suteikdami ūkiams galimybę
rinktis organinės kilmės trąšas.
51
Rūpindamiesi miestų ir gyvenviečių ekologija, remsime žmonių sveikatai ir aplinkai saugų bei
efektyvų atliekų tvarkymą ir racionalų atliekų medžiaginių ir energetinių išteklių naudojimą, daiktų
dalijimąsi ir taisymą. Oro kokybė privalo atitikti standartus ir nekelti rizikos žmonių sveikatai ir
aplinkai. Ypač aktualu įtvirtinti ne tik miestų plėtros, bet ir tankinimo saugiklius. Griežtai reaguosime
į neteisėtas statybas ir valstybinės žemės užėmimą. Esminis dėmesys turi būti skiriamas viešųjų
erdvių ir žaliųjų plotų išsaugojimui, taip pat darnaus judumo priemonių diegimui. Būtina diegti
priemones, apsaugančias žmones nuo žalingo triukšmo poveikio jų sveikatai itin intensyvaus
transporto judėjimo vietose. Atnaujinsime ir užbaigsime asbestinių stogų pakeitimo programą.
Spręsime sodininkų bendrijoms aktualius klausimus, tokius kaip kelių tvarkymas, aprūpinimas
geriamu vandeniu, nuotėkų šalinimas.
Didinsime miškingumą. Sukursime ir įteisinsime Lietuvos miškų strategiją. Formuosime
miškų politiką, paremtą daugiatiksliu, gamtai artimu miškininkavimo modeliu. Diegsime priemones,
skatinančias didinti Lietuvos miškingumą iki 2030 m. bent iki 35 proc. Padidinsime naujai įveisiamų
miškų plotus, tobulinsime savaime apželiančių ir naujai įveistų miškų plotų pripažinimo miškais
tvarkas. Sukursime fondą, skirtą plėsti valstybės valdomų miškų plotus įsigyjant parduodamus
miškus. Įvedant naujus suvaržymus privačiuose miškuose, būtina numatyti sąžiningą kompensavimą.
Skatinsime investicijas į Lietuvos medienos pramonę ir biomasės energetiką,siekdami
racionaliai panaudoti vietinius atsinaujinančius miškų medienos išteklius. Skatinsime inovacijų
diegimą miškininkystėje ir aukštesnės vertės produktų gamybą iš miško žaliavų. Turime didinti
būtent šių produktų, o ne žaliavų, iš kurių jie gaminami, eksportą. Vykdant pokyčius, darančius įtaką
Lietuvos miškų ūkio ir medienos pramonės sektoriams, juos grįsime kaštų ir naudos analize bei
vengsime radikalių veiksmų, griaunančių šalies ekonomiką. Prioritetas saugomų teritorijų miškuose
– saugomoms vertybėms, o ne ūkinei veiklai. Ribojimai ūkinei veiklai ir saugomų teritorijų ribos bus
numatomi, remiantis moksliniais tyrimais. Saugomų teritorijų plėtra, apsauga, monitoringas ir ūkinės
veiklos ribojimai juose ir greta jų bus įgyvendinami skaidriai, galiojančių teisės aktų numatyta tvarka.
Decentralizuosime miškotvarką, siekdami Miškų urėdijai patikėto valstybės turto efektyvaus
naudojimo, kad jis būtų ne tik pelningas, bet ir užtikrintų socialinę, rekreacinę bei aplinkosauginę
naudą. Iš esmės peržiūrėsime valstybinių miškų sektoriaus valdymą, į valdymo procesus įtraukdami
kuo daugiau sektoriaus darbuotojų atstovų ir visuomeninių organizacijų. Atkursime miškininko
profesijos prestižą. Ypatingą dėmesį skirsime tiesioginį darbą miške dirbančiųjų sveikų ir saugių
darbo sąlygų gerinimui, siekdami pritraukti aukščiausios kvalifikacijos specialistus ir išsaugoti
esamus kvalifikuotus miškininkystės specialistus.
Aplinkos puoselėjimas ir jos
išteklių tausojimas
52
Užtikrinsime biologinės įvairovės apsaugą. Išsaugosime ir padėsime atsikurti miško
ekosistemoms, atviroms buveinėms, vandenų buveinėms. Didinsime visuomenės įtrauktį į pačių
vertingiausių teritorijų apsaugą. Užtikrinsime maksimalią saugomų rūšių apsaugą, siekdami
išsaugoti ir atkurti nykstančių ar grėsmę patiriančių rūšių populiacijas. Stambiuose dirbamos žemės
masyvuose skatinsime įvesti apsaugines augalų zonas, kurios prisidėtų prie bioįvairovės išsaugojimo
teritorijose. Sukursime ir įdiegsime biosferos rodiklių matavimo ir priežiūros sistemą. Atliksime
tinkamą apskaitomų medžiojamų žvėrių inventorizaciją. Užtikrinsime, kad medžioklės veikla atliktų
medžiojamų žvėrių savalaikio reguliavimo funkciją, stabdytų invazinių rūšių ir infekcijų plitimą bei
leistų tinkamai apsaugoti miško ir žemės naudmenas nuo medžioti galimų žvėrių daromos žalos.
Skatinsime medžiotojų ir vietos bendruomenių bendradarbiavimą.
Rūpinsimės gyvūnų gerove. Solidariai visuomenei rūpi ne tik žmonių solidarumas , bet ir
gyvūnų, gyvenančių greta mūsų, apsauga. Imsimės realios gyvūnų gerovės kontrolės, įtraukdami
nevyriausybines organizacijas bei ekspertus. Užtikrinsime naminių gyvūnų apsaugą, taip pat
neišvengiamą atsakomybę už smurtą prieš gyvūnus. Diegsime moksliniais tyrimais paremtus
gyvūnų gerovės standartus visose su gyvūnais susijusiose veiklos srityse. Skirsime deramą dėmesį
ir reikalingų lėšų Baltijos jūros eutrofikacijos problemai spręsti, aktyviai dalyvausime Baltijos jūros
regiono valstybių organizacijos veikloje, skirtojekovai su jūros užterštumu, taip pat pasaulinių karų
padarinių likvidavimui. Vykdysime Baltijos jūros faunos ir floros apsaugą, ieškosime priemonių
invazinių žuvų populiacijai mažinti, dėsime visas pastangas, kad mažėtų Baltijos jūros „juodųjų
(negyvųjų) zonų“ plotai.
Suvaldysime vidaus vandenų taršą. Peržiūrėsime trąšų ir kitų intensyviai žemdirbystei
naudojamų aplinkai agresyvių augalų apsaugos priemonių naudojimo normas, tręšimo planavimo
reguliavimą. Skatinsime tikslingą pesticidų, herbicidų, fungicidų naudojimą, paremtą moderniomis
agrotechnologijomis, bei sieksime mažinti jų naudojimą žemės ūkyje, viešųjų erdvių, pakelių,
šaligatvių priežiūrai. Imsimės griežtesnės teršėjų nuotekomis, taip pat miestų nuotekų valymo
įrenginių kontrolės. Sudarysime sąlygas plėsti vandens tiekimo bei nuotekų tvarkymo infrastruktūrą
ir tinkamai vykdyti ES įsipareigojimus.