Liberalų sąjūdis
Seimo rinkimų programa
2024 m.
TURINYS
I. Ekonomika ir susisiekimas...................................................................................................... 2
II. Užsienio politika ir šalies saugumo užtikrinimas ............................................................. 11
III. Švietimas ir mokslas.......................................................................................................... 23
IV. Kultūra, kultūros ir kūrybinės industrijos......................................................................... 28
V. Aplinkosauga ir energetika ............................................................................................... 35
VI. Žemės ūkis.......................................................................................................................... 43
VII. Sveikatos apsauga............................................................................................................. 48
VIII. Socialinė politika............................................................................................................ 55
IX. Savivalda, valstybės valdymas ir pilietinė visuomenė..................................................... 60
X. Žmogaus teisės.................................................................................................................. 66
XI. Tautinių mažumų politika, įvairovės stiprinimas.............................................................. 71
XII. Jaunimo politika ................................................................................................................ 75
XIII. Sporto politika................................................................................................................ 78
Kokius ateities iššūkius pažymi Liberalų sąjūdis ......................................................................... 80
1
ĮŽANGA
Liberalų sąjūdis – nuosekli, patikima, vienijanti politinė jėga. Liberalams pasitikėjimas yra
pagrindas telkiant visuomenę. Esame bendruomenė, kuri užtikrina laisvę veikti, suteikia
galimybes ir nenurodinėja kaip gyventi.
Vienijame veiklius ir kūrybiškus žmones ir netrukdome sėkmingiems. Puoselėjame
įvairovę ir gebėjimą susikalbėti. Buvome, esame ir būsime Tavo sėkmės sąjungininkai.
Kol kiti ieško priešų ir kuria konfliktus, mes sprendžiame problemas, neleidžiame kurti
naujų ir užkertame kelią radikalams, kurie kėsinasi griauti liberalią demokratiją.
Valstybė klesti, kai piliečių ir verslo neriboja perteklinė biurokratija, o savo gerovę
kuriantiems atrišamos rankos. Nekaitaliosime mokesčių pavieniais neatsakingais užmojais.
Mokestiniais sprendimais auginsime BVP užuot ginčijęsi, kaip jį geriau paskirstyti.
Gynybos finansavimą, įtraukus visuomenę, užtikrinkime tvarų ir ilgalaikį. Investuokime į
visuomenės valią priešintis.
Švietimui reikia tvarkos, o ne naujų reformų. Mažinsime bendrojo ugdymo sistemoje šiuo
metu tvyrančią įtampą ir nuovargį, taisysime klaidas, kad mokytojai vėl galėtų susitelkti į darbą
klasėje.
Susisiekimo, ypač – kelių, tiltų ir viadukų – kritinė būklė šaukiasi neatidėliotinų sprendimų.
Kokybiška ir moderni susisiekimo sistema yra būtina sąlyga pritraukiant investicijas, mažinant
atskirtį regionuose. Didinsime finansavimą kelių programai.
Žmogaus teisės – sritis, kuri paliečia kiekvieną. Ji neturi būti dirbtinai susiaurinama ar tapti
propagandos įrankiu. Lyčių lygybė, apsauga nuo smurto artimoje aplinkoje, tautinių mažumų
integracija, pagarba visoms poroms, dėmesys negalią turintiems vaikams ir suaugusiems, žodžio,
religijos laisvė – visa tai yra pažangios, atsparios ir sėkmingos visuomenės pagrindas, liberalų
siekis.
2
I. Ekonomika ir susisiekimas
Dabartinė padėtis ir iššūkiai:
Mokesčiai visada yra susitarimo, o ne atskirų iniciatyvų reikalas. Puikus pavyzdys – Seime
patvirtintas Gynybos fondo paketas. Priimti sprendimai gynybai finansuoti (pelno mokestis,
akcizai) atspindi aiškią kryptį, prie kurios įmanoma prisitaikyti tiek gyventojams, tiek verslui.
Priešingai nei gynybos finansavimo sprendimai, 2020–2024 m. kadencijos mokesčių
reforma užstrigo. Tarimasis įvairiausiuose formatuose vyko kadencijos pradžioje, bet vėliau
Finansų ministerijoje parengti projektai buvo naujos, neaptartos iniciatyvos, kurių poveikis šalies
ekonomikai deramai neįvertintas. Atskirų mokesčių pasiūlymai buvo nuolat keičiami (pavyzdžiui,
Nekilnojamojo turto mokesčio įvairios versijos Seimo Biudžeto ir finansų komitete buvo
redaguojamos keletą kartų per savaitę) ir kompleksinė mokesčių reforma žlugo. Mokesčių
reforma apėmė ir itin pozityvių sprendimų (kaip PVM mokėtojų kartelės kėlimas, smulkiojo
verslininko sąskaita), kurių negalime pamiršti. Atsižvelgusi į Liberalų sąjūdžio iniciatyvą, Finansų
ministerija pateikė projektą pakelti PVM mokėtojų kartelę iki 55 tūkst. eurų.
Teigiamas žingsnis, kuris iš mokesčių reformos projekto pasiūlymų buvo įgyvendintas, –
tai investicinės sąskaitos įteisinimas. Priemonė sudaro patrauklesnę aplinką smulkiesiems
investuotojams atleidžiant juos nuo pajamų mokesčio už pelną, jei jis bus reinvestuojamas per šią
investicinę sąskaitą.
Pasaulio verslumo stebėsenos tyrimo 2022 m. rezultatai Lietuvai dviprasmiški: viena
vertus, pagal bendrą verslumo ekosistemos vertinimą 2022 m. Lietuva užėmė net 6 vietą
pasaulyje; pastebimas ryškus gyventojų pasitikėjimo savimi ir verslumo gebėjimų augimas, kita
vertus, rezultatai liudija, kad didelę dalį potencialių verslininkų stabo nesėkmės baimė, o moterys
yra net du kartus rečiau linkusios svarstyti apie verslo pradžią nei vyrai. Vis dėlto nuo 2014 m. iki
2022 m. pozityvus požiūris į verslumą tarp moterų augo: nuo 29 % iki 40 %.
Pagal tą patį tyrimą, beveik 40 % gyventojų mano, kad Lietuvoje yra palankios sąlygos
pradėti verslą. 3 % Lietuvos gyventojų planuotų įdarbinti daugiau nei 6 asmenis savo įmonėse per
ateinančius 5 metus ir tik trečdalis verslo įmonių savo veiklose planuoja naudoti daugiau
skaitmeninių įrankių, o jaunieji verslininkai stokoja valstybės paramos į mokslo ir inovacijų
infrastruktūrą. Verslumą ypač skatina švietimas, moksliniai tyrimai ir inovacijos.
„Doing business 2020“ reitinge Lietuva buvo pakilusi į 11 vietą. Šiuo metu Pasaulio
inovacijų reitinge Lietuva yra 39 vietoje, Europos elektroninės valdžios reitinge – 7 vietoje, IMD
pasaulio Talentų reitinge – 23 vietoje, Atvirų duomenų reitinge – 7 vietoje. 2023 m. „Startup
Genome“ reitingo duomenimis, Lietuvos startuolių ekosistema pateko į 50-tuką. Tokie duomenys
3
rodo stiprėjančią Lietuvos ekonomiką, tačiau sudėtinga geopolitinė situacija gali rodiklius paveikti
neigiamai.
Lietuvos eksportą lemia mažesnės pridėtinės vertės prekės ir paslaugos. Tai rodo poreikį
stiprinti Lietuvos kaip aukštųjų technologijų šalies konkurencingumą. ES rinkoms tenka 67 %
lietuviškos kilmės eksporto, todėl turime potencialo, diversifikuojant eksporto apimtis, didinti
aukštąsias technologijas ir žinioms imlias paslaugas eksportuojančių įmonių skaičių ir toliau
skatinti Lietuvos įmonių plėtrą užsienio rinkose kartu spartinant šalies ekonomikos augimą ir
mažinant ekonominių krizių poveikį.
Teigiamas gynybos finansavimo poveikis ekonomikai – investicijos į infrastruktūrą. Šalies
gynybos lėšas sudaro tiesioginis Krašto apsaugos ministerijos biudžetas, bet tokiose šalyse kaip
Suomija – sukurtas gynybos potencialas – žymiai didesnis dėl kitų finansavimo šaltinių, kurie
papildo tiesioginį finansavimą biudžete. Šalis nebus saugi, kol neužtikrinsime kompleksinių
finansavimo šaltinių. Jų planavimas turi būti tęstinis ir ilgalaikis.
Mokesčių lengvatos – tebėra aktualios. Liberalų požiūriu, dalies jų reikia atsisakyti, dalis
skatina investicijas (pavyzdžiui, kino industrijoje), kita dalis skatina žmonių atsakomybę
(pavyzdžiui, draudimas, kitos finansų kaupimo priemonės).
Liberalai taip pat turi permąstyti savo vertybines nuostatas: šiuolaikinėje politikoje
stiprėjant gynybos, aplinkosaugos iššūkiams, sudėtinga išsiversti neperžiūrėjus mokesčių, išjudinti
diskusijas dėl mokesčių mažinimo ateityje bus vis sunkiau.
Viešieji pirkimai, nepaisant visų dedamų pastangų, išlieka neefektyvūs: vis dar per daug
biurokratijos, per mažai greičio ir logikos. Būtina tęsti valdymo, viešojo sektoriaus reformą, kartu
įvertinant, ar visos iš mokesčių mokėtojų išlaikomos institucijos yra būtinos valstybėje, ar
nedubliuojamos savivaldos ir valstybės funkcijos.
Valstybė vis dar neskatina žmonių galvoti apie ateitį investuojant į papildomą pensijų ir
sveikatos draudimo kaupimą arba saugumą. Pensijų sistema turi skatinti žmones savarankiškai
taupyti ir papildomai kaupti senatvei.
Itin paaštrėjo susisiekimo infrastruktūros iššūkiai:. 40 % valstybinės reikšmės kelių tinklo
nebeatitinka nustatytų reikalavimų (lygumo, sukibimo ir pan.), 30 % būklė – ribinė ir netrukus
pasieks reikalavimų neatitinkantį lygį. Lietuvoje 80 viadukų – avarinės būklės. Šių dienų kainomis
reikėtų 10 mlrd. eurų keliams ir viadukams sutvarkyti. Metinis kelių infrastruktūros deficitas
sudaro apie 207 mln. eurų (finansavimo trūkumas 2024 m. – 340 mln. eurų).
Verta paminėti, jog 2023 metais keliams ir viadukams tvarkyti buvo skirta 1 mlrd. eurų, iš
kurių reikšmingą dalį sudarė kariniam mobilumui skirtos lėšos bei ES lėšos, o tai nėra tvarus
investavimas į kelių būklę Lietuvoje.
4
Atkreiptinas dėmesys, jog žymi lėšų dalis teko vieno svarbiausių projektų – „Via Baltica“ –
įgyvendinimui. Neabejotina, kad finansavimo ir darbų vykdymo grafikui buvus tolygiam, projekto
finansavimas nebūtų padaręs tokio poveikio kitiems kelių tvarkymo darbams. Dabar „Via Baltica“
projektui sparčiai judant į priekį, „Rail Baltica“ projektas stringa, neišlaikomi terminai. Geležinkelių
infrastruktūrai reikėtų gerokai daugiau dėmesio.
Pagaliau gerinama tarptautinio Vilniaus oro uosto infrastruktūros būklė: investicijų
sulaukė išvykimo terminalas, kuriame darbai sparčiai juda į priekį ir bus baigti 2025 m. Tuo metu
Klaipėdos jūrų uostas patiria iššūkių, dėl sankcijų rusijai ir Baltarusijai keičiasi krovos apimtys ir
kryptys.
Lietuva vis dar neišnaudoja jūrinės valstybės potencialo.
Liberalų sąjūdis siūlo:
Siūlome ne griauti, o tobulinti. Ekonomikos augimą užtikrins tik aiški mokesčių sistema,
inovacijos. Visusi pokyčius ekonomikoje galima įgyvendinti tik susitarimo pagrindu. Visiems verslo
subjektams reikia užtikrinti motyvaciją.
Susisiekimo infrastruktūros modernizavimas ir plėtra didina mūsų valstybės
konkurencingumą, skatina kurti gerai apmokamas darbo vietas, sudaro sąlygas realizuoti globalios
Lietuvos koncepciją, kai visi tautiečiai, nepriklausomai nuo jų gyvenamosios vietos, gali dalyvauti
mūsų šalies ūkio plėtroje.
1. Mokesčių politika ir reguliavimas.
➢ Užtikrinsime, kad mokesčių politika vyktų kuo plačiau susitarus ir būtų nuspėjama.
Mokesčių politikos ciklas turi aplenkti kadencijas. Valstybė privalo turėti mokesčių planą
penkerius ir daugiau metų į priekį. Mokesčių pakeitimai turi būti platūs ir tvarūs, o ne
nutaikyti į siauras verslo sritis ar gyventojų grupes.
➢ Tobulinsime teisės aktus, reglamentuojančius mokesčių paskirstymą, apskaitą. Mokesčiai
negali būti dažnai keičiami ir neprognozuojami.
➢ Mokesčių didinimas nėra vienintelis sprendimas: neretai trūksta ne pinigų, o idėjų. Surinkti
mokesčių reikia tiek, kiek būtina užtikrinti viešąjį valdymą ir kokybiškas viešąsias
paslaugas. Peržiūrėsime valstybės išlaidas, jų panaudojimo prioritetus.
➢ Gynybos dalis valstybės biudžete artimiausiu metu vis didės. Būtina užtikrinti tvarų
gynybos finansavimo modelį. Gynybos finansavimas yra ne vien valstybės biudžeto
klausimas – siūlome naudoti skirtingus gynybos finansavimo šaltinius.
➢ Lėšos gynybai turi būti panaudojamos ne tik karinei įrangai pirkti, bet ir visuomenei
integruoti bei informuoti, ruošti infrastruktūrą mobilizacijai, skaidriai planuoti karo padėtį.
5
➢ Gynybos kontekste ypač svarbu investicijos į infrastruktūrą, nes tai duoda pozityvią naudą
ekonomikai.
➢ Nacionalinės gynybos pramonės vystymą pripažinsime prioritetu. Sukursime teisinę bazę,
kurios reikia įgalinti gynybos pramonės verslo plėtrą. Numatysime finansavimo
programas, leidžiančias Lietuvos verslui kurti ir vystyti gynybos ir viešojo saugumo tikslais
naudojamus įrenginius ar sprendinius.
➢ Sudarysime sąlygas verslui investuoti į karo pramonę, svarstysime suteikti papildomas
mokesčių lengvatas.
➢ Tiek gynybai remti, tiek kitiems tikslams įgyvendinti skatinsime gyventojus aktyviau
skolinti valstybei (obligacijomis, taupymo lakštais).
➢ Gerinsime verslo aplinką: telksimės palengvinti sąlygas verslui, mažinsime biurokratijos
apimtis, paprastinsime reikalavimus, institucijas iš baudėjo ir prievaizdo vaidmens
nukreipsime į patarėjo ir įgalintojo vaidmenį. Žinoma, visi pokyčiai turi prisidėti apsaugant
vartotojų teises, prekių ir paslaugų kokybę, darbuotojų gerovę.
➢ Peržiūrėsime visus draudimus ir apribojimus verslui.
➢ Mažinsime verslą reguliuojančių, besidubliuojančių institucijų skaičių, lengvinsime
mokesčių administravimo naštą. Būtina užtikrinti mokesčių mokėtojų ir mokesčių
administratoriaus lygiateisiškumą. Valstybė didelį dėmesį turi skirti mažoms ir vidutinėms
įmonėms.
➢ Sieksime, kad valstybės institucijos palaikytų dialogu grįstą bendradarbiavimą su rinkos
dalyviais, atvirumą ir lankstumą priimant pasiūlymus, kurti ir taikyti adaptyvius priežiūros
mechanizmus. Priežiūros institucijos turi prioritetizuoti pagalbą rinkos dalyviams,
užtikrinti rizikų valdymą ir atitiktį teisės aktams per dvišales ir daugiašales konsultacijas,
patariamojo pobūdžio vizitus, dalijimąsi gerosiomis praktikomis.
➢ Turime sukurti vienodas sąlygas visiems – nuo privačių mokyklų iki sveikatos įstaigų.
➢ Laikysimės fiskalinės drausmės, pasisakome už pasvertas išlaidas. Kursime galimybių
Lietuvą, o ne Lietuvą, gyvenančią pagal išgales ir galimybes.
➢ Valstybės ar savivaldybių finansavimas įvairiuose projektuose lemia stabilumą, bet
nesukuria greičio. Reikia išnaudoti viešo ir privataus sektoriaus (PPP) teikiamas galimybes.
➢ Valstybės institucijos turi laikytis bendros strateginės krypties, kartu užtikrinant skirtingų
institucijų atskaitomybę, kad jos vienašališkai nepriimtų rinkos dalyvius iš esmės veikiančių
sprendimų.
➢ Stiprinsime savarankiškai dirbančių asmenų padėtį (individuali veikla, verslo liudijimai).
Bent iki ES vidurkio padidinsime kartelę, nuo kurios tampama PVM mokėtoju. Užtikrinsime
efektyviai veikiančią smulkiojo verslininko sąskaitą. Skatinsime papildomo uždarbio
galimybes.
➢ Prioritetą teiksime ne minimalios mėnesinės algos didinimui, o priemonėms, kurios
užtikrina augantį vidutinį darbo užmokestį kilimą ir atitinka verslo situaciją. Svarbus
rodiklis – darbo našumas, kuris gali subalansuoti atlyginimų kėlimo tempą.
➢ Būtina išvengti visų pajamų sujungimo ir jų apmokestinimo.
6
➢ Siūlysime darbo užmokesčio fonde numatyti procentinę dalį, kurią įmonės galėtų
neapmokestinamai skirti darbuotojų naudoms.
➢ Peržiūrėsime mokestines lengvatas. Atsisakysime neefektyvių lengvatų, skatinsime tas,
kurios veikia (kaip pelno mokesčio lengvata kinui, mokesčių lengvatos, skirtos asmeninių
finansų kaupimui skatinti).
➢ Siūlome didinti privačiai kaupiančiųjų pensijai skaičių, stiprinant II ir III pensijų pakopos
sistemas, aktyviai šviečiant ir motyvuojant gyventojus. Skatinsime darbdavius įsitraukti į
darbuotojų pensijų kaupimą, sukursime bendrą pensijų informavimo sistemą, kurioje
gyventojai rastų būsimos pensijos dydį iš visų trijų pakopų. Būtina sudaryti patrauklias
galimybes darbingo laikotarpio metu taupyti patiems gyventojams.
➢ Siūlome skatinti visuomenę aktyviau skirti labdarą ir paramą numatant konkrečias
priemones. Pavyzdžiui, gyventojų pajamų mokestis galėtų būti skaičiuojamas nuo metinės
pajamų sumos atėmus suteiktą labdarą ir paramą (kitu atveju galėtų veikti konkretus
lengvatos modelis remiant tik kariuomenę ir gynybą).
➢ Ekonominį gyvybingumą verta užtikrinti skatinant bei vykdant efektyvią migracijos
politiką.
➢ Viešieji prikimai vis dar neefektyvūs. Peržiūrėsime viešųjų pirkimų nuostatą dėl mažiausios
kainos, kuri lemia laimėtoją. Reikšmingai padidinsime inovatyvių viešųjų pirkimų apimtis,
taip stimuliuodami paklausą inovacijoms, kartu užtikrindami viešojo sektoriaus atstovų
kompetencijų ugdymą, sklandų dalijimąsi informacija.
➢ Šešėlio mažinimas – priemonė, padedanti išvengti mokesčių didinimo. Mažindami
barjerus ir reguliavimą, skatinsime skaidrinti pajamas. Būtinas socialinis kontraktas,
susitarimas, dialogas tarp visuomenės ir renkamos valdžios.
➢ Siūlome alkoholio reglamentavimo pertvarką švelninti esamus apribojimus leidžiant
alkoholinių gėrimų pardavimą sekmadieniais iki 20 val., kartu sustiprinant švietimą apie
alkoholio žalą. Subalansuotas požiūris skatina atsakingą vartojimą nepažeidžiant
asmeninių laisvių.
2. Inovacijos, investicijos ir verslumas.
➢ Spartinsime Lietuvos verslų plėtrą ir konkurencingumą. Vykdysime efektyvias verslo
akceleravimo, kompetencijų didinimo, nacionalinės ir tarptautinės tinklaveikos
programas, padedančias verslams plėstis. Skatinsime verslus skaitmenizuotis, diegti
skaitmenines technologijas, ugdyti darbuotojų kompetencijas.
➢ Didinsime Lietuvos verslų tarptautinį konkurencingumą. Stiprinsime šalies įmonių
integraciją į tarptautines technologijų ir inovacijų vertės grandines.
➢ Kelsime startuolių ekosistemą į aukštesnį lygį. Vystysime startuolių tarptautiškumą,
padėsime užmegzti ryšių su investuotojais.
7
➢ Aktyvinsime Mokslinių tyrimų ir eksperimentinės plėtros (MTEP) paramą, kuri yra efektyvi
paskata inovacijų kūrybai ir užtikrina ilgalaikę šalies mokslinę pažangą ir konkurencingumą
tarptautinėje erdvėje.
➢ Finansuosime inovacijų kūrėjus „vieno langelio“ principu. Sutelksime visas finansavimo
priemones verslumo skatinimui, verslo plėtrai, transformacijai, inovacijoms ir MTEP
vienoje institucijoje. Rengsime naujas investicijų schemas, orientuotas į ekonomikos
transformaciją.
➢ Nuosekliai stiprinsime specializuotas agentūras siekdami sutelkti aukščiausio lygmens
kompetencijas, talentus ir kokybiškas valstybės paslaugas vienoje vietoje.
➢ Turime skatinti LEZ’us, kurie vis dar yra efektyviausia priemonė pritraukiant investicijas
regionuose (pavyzdžiui, pasienio rajonuose). Investicijoms pritraukti taip pat ypač svarbios
investicijos į infrastruktūrą ir geras susisiekimas tiek Lietuvos teritorijoje, tiek atvykstant į
Lietuvą iš užsienio.
➢ Būtina auginti agentūros „Investicijos Lietuvos ekonomikai“ (ILTE) vaidmenį Lietuvoje.
Lietuvos verslas neišnaudoja visų skiriamų ES pinigų dėl biurokratinių kliūčių, informacijos
trūkumo, iššūkių ruošiant projektus, kofinansavimo reikalavimų, regioninių skirtumų bei
pasikeitusių poreikių. Norint geriau panaudoti ES lėšas, administracines procedūras
padarysime paprastesnes, gerinsime informavimo ir konsultacijų kokybę, skatinsime
regioninį vystymą ir lėšas naudoti lanksčiau pagal besikeičiančias verslo aplinkybes.
➢ Būtina sukurti Lietuvos eksporto skatinimo strategiją. Ekonomikos atašė veiklos turi būti
labiau remiamos ir skatinamos.
➢ Lietuva turi būti atvira inovatyvioms finansinėms paslaugoms ir produktams,. Reikia
užtikrinti teisės aktų neutralumą technologiniams sprendimams.
➢ Skatinsime finansinių technologijų (Fintech) sektoriaus plėtrą užtikrinant rizikos vertinimu
pagrįstą reguliavimą ir verslo priežiūrą, proporcingai taikomus reikalavimus, atvirumą
naujiems verslo modeliams ir mažinamą biurokratinę naštą.
3. Atvykstamasis turizmas ir svetingumas.
➢ Nuosekliai didinsime Lietuvos turizmo konkurencingumą pagal Vyriausybės 2021-2030
metų nacionalinį pažangos planą (NPP) skiriant pakankamą finansavimą NPP uždavinių
įgyvendinimui. Dabartinis 5,4 mln. eurų finansavimas metams akivaizdžiai nepakankamas.
Trūkstant lėšų ir žmogiškųjų išteklių, VŠĮ „Keliauk Lietuvoje“ dirba tik 11 rinkų iš 19.
Nuosekliai, efektyviai Lietuvos turizmo rinkodarai mūsų tikslinėse rinkose vykdyti reikia
bent 10-13 mln. eurų metams.
➢ Sudarysime atskirą atvykstamojo sveikatinimo turizmo, kaip eksporto, skatinimo planą,
nes sveikatinimo tikslais atvykstančių užsieniečių vidutinė apsistojimo trukmė mažiausiai
dvigubai ilgesnė lyginant su vietos gyventojais. Atvykstamasis sveikatinimo turizmas yra
vienas pagrindinių regionuose gyvenančių žmonių įdarbinimo ir pajamų šaltinių.
8
➢ Nustatysime strateginius, ilgalaikius prioritetus Lietuvos turizmo verslo sektoriaus
gaivinimui ir proveržiui. Telksime dėmesį į konferencinio turizmo augimą.
4. Susisiekimas.
➢ Atliksime visapusišką šalies kelių būklės situacijos įvertinimą, nustatysime aiškia metodika
pagrįstą finansavimo poreikį kelių sutvarkymui ir priežiūrai bei pateiksime konkretų
mechanizmą, kokiu būdu bus nuosekliai formuojamas kelių sektoriaus biudžetas ir iš kokių
finansinių šaltinių didinamas.
➢ Kelių būklei gerinti turime skirti ne mažiau kaip 80 % akcizo už kurą. Šiais metais žmonės
už degalus sumokės 966 mln. eurų akcizų ir tik 56 % jų atiteks keliams – likusios lėšos bus
skirtos kitoms šalies reikmėms. 2025 metais akcizo už kurą bus surinkta daugiau nei 1,2
mlrd. eurų, o keliams atiteks mažiau nei pusė – 45 %.
➢ Efektyviau panaudojant kelių ir gatvių tvarkymui kasmet skiriamas lėšas atskirų kelių
kategorijas finansuoti pagal atskiras priemones:
- Valstybės prioritetinių kelių programą;
- Žvyrkelių atstatymo ir jų asfaltavimo programą;
- „Via Lietuva“ ir savivaldybių sudarytų bendradarbiavimo sutarčių programą;
- Rutininės kelių priežiūros programą.
➢ Valstybės prioritetinių kelių programa (pavyzdžiui, „Via Baltica“, Utenos kelias, karinio
mobilumo ir kt. objektai) būtų finansuojami iš valstybės biudžeto arba skolintų lėšų.
➢ Žvyrkelių atstatymo ir jų asfaltavimo programa, bendradarbiavimo sutarčių programa,
Rutininės kelių priežiūros programa (kelių priežiūra, keleivių laukimo paviljonų, nuovažų
nuo regioninių kelių įrengimas, eismo saugumo priemonės ir kiti smulkūs darbai) būtų
finansuojama iš Kelių priežiūros ir plėtros programos kasmet skiriant ne mažiau kaip 80 %
surinkto akcizo mokesčio. Tai iš dalies pateisintų transporto naudotojų lūkesčius.
➢ Atnaujinsime kelių tvarkymo reglamentavimą. Kelių tvarkymą nustato apie 60
normatyvinių dokumentų: tai yra akivaizdžiai per daug, nemažai jų pasenę.
➢ Efektyviau panaudojant kelių ir gatvių tvarkymui skiriamas lėšas, atnaujinant kelių tiesimo
reglamentą, mažesnio intensyvumo keliuose ir miestų, miestelių gatvėse, kurios buvo
naudojamos dešimtmečius, verta taikyti paprastesnės konstrukcijos paprastojo remonto
statybos rūšį taip kartu užtikrinant efektyvesnį lėšų panaudojimą, geresnes ir saugesnes
eismo sąlygas.
➢ Išskirtinį dėmesį skirsime technologijų pritaikymui susisiekimo sistemoje, palaikysime
aplinką tausojančius susisiekimo projektus, pavyzdžiui, elektra varomų baržų eismą
Lietuvos upėse, nuimant krovinių gabenimo krūvį nuo magistralinių sausumos kelių.
➢ Skatinsime inovacijas. Sutelksime visą mokslo ir verslo potencialą, stiprias transporto ir
logistikos įmones. Skatinsime viešojo ir privataus sektorių bendradarbiavimą diegiant
intelektines transporto sistemas ir inovacijas.
9
➢ Plėsime skrydžių geografiją atsižvelgdami į investuotojų, savivaldos poreikius. Rūpinantis
skrydžių plėtra, būtina įvertinti Vokietijos brigadą sudarysiančių tūkstančių karių ir jų
šeimų atvykimą į Lietuvą.
➢ Vystysime elektromobilių įkrovimo infrastruktūrą. Ieškosime galimybių daugiau naudoti
efektyvius elektrinius variklius, plėsime elektromobilių įkrovimo aikštelių tinklą, remsime
kitas ekologiško kuro rūšis.
➢ Nepriklausomoms pervežimų, logistikos ir ekspedijavimo įmonėms sudarysime skaidrias
ir konkurencingas sąlygas veikti pervežimo geležinkeliais paslaugų rinkoje.
➢ Privačioms įmonėms sudarysime galimybę vežti keleivius geležinkeliais. Supaprastinsime
naujų privačių geležinkelio atšakų sujungimo sąlygas su AB ,,Lietuvos geležinkeliai“
infrastruktūra.
➢ Skirsime lėšų nuolatiniam geležinkelių infrastruktūros atnaujinimui ir modernizavimui, kad
keleiviai ir kroviniai per Lietuvos teritoriją galėtų vykti greitai ir saugiai. Diegsime tai
užtikrinančias naujausias intelektines transporto ir saugumo sistemas.
➢ Iki 2030 m. planuojame padvigubinti intermodalinių krovinių vežimų tarp Lietuvos ir
Europos terminalų skaičių. Tai sumažins vilkikų keliuose keliamą pavojų, triukšmą ir CO2
emisijas.
➢ Sukursime „premijavimo“ sistemą už sutaupytą CO2 pervežant krovinius.
➢ Daugiau išteklių keliams tvarkyti nukreipsime į savivaldybes. Vietinės reikšmės kelių ir
gatvių priežiūra, taisymas, tiesimas ir saugaus eismo organizavimas yra savivaldybių
savarankiškoji funkcija, kuriai įgyvendinti atsakomybę prisiima pačios savivaldybės. Tačiau
finansavimas keliams yra centralizuotas, savivaldybėms perskirstomas tiesiogiai per AB
„Via Lietuva“. Toks skirstymas varžo ir riboja savivaldybių savarankiškumą, užkerta kelią
laiku planuoti ir įgyvendinti ateinančių metų kelių infrastruktūros darbus.
➢ Skiriant Kelių priežiūros ir plėtros programos finansavimą savivaldybių keliams ir
savivaldybių vietinės reikšmės keliams, jiems suplanuotas lėšas iš anksto numatysime
valstybės ir savivaldybių biudžete, nurodant konkrečias sumas kiekvienai savivaldybei.
➢ Motorinių transporto priemonių registracijos mokestį perduosime savivaldybėms, kurios
bus finansiškai motyvuotos ir galės gerinti ne tik kelių, bet ir viešojo transporto, pėsčiųjų
ir dviračių infrastruktūrą, eismo valdymą.
5. Lietuvos nacionalinės jūrinės valstybės politika.
➢ Klaipėda yra ir turi likti jūrinės ekonomikos centras, aukštos gyvenimo kokybės miestas.
Įvertinsime esamą padėtį visose jūrinės veiklos srityse (jūrų transporto, laivybos, uosto
veiklos, laivų statybos ir remonto, atsinaujinančių jūros išteklių energijos, jūros gyvųjų ir
negyvųjų išteklių), nustatysime šalies prioritetines kryptis jūriniame sektoriuje.
Inicijuosime kurti atskirą jūrų reikalų departamentą prie Susisiekimo ministerijos.
➢ Mokestinė aplinka turi grąžinti jūrininkus iš šešėlio ir skatinti Lietuvos jūrininkų
konkurencingumą tarptautinėje darbo rinkoje.
10
➢ Stiprinsime teisinę Lietuvos, kaip jūrinės valstybės, tapatybę Klaipėdoje atkurdami
Lietuvos saugios laivybos administraciją kaip atskirą juridinį vienetą.
➢ Inicijuosime trišalį laivų savininkų, jūrininkų ir valdžios savitarpio supratimo
memorandumą dėl jūrininkų darbo, saugos ir sveikatos sąlygų bei jūrinių profesijų
patrauklumui didinti.
➢ Inicijavę jūrų transporto veiklą ir jūrininkų išsilavinimą reglamentuojančių teisės aktų
pakeitimus, kursime lankstesnę mokestinę sistemą, palankią verslo aplinką, mažinsime
biurokratinių kliūčių, pritrauksime užsienio investicijų ir didinsime, konkurencingumą.
Šitaip į Lietuvą pritrauksime daugiau laivybos ir jūrininkų įdarbinimo įmonių, naujų
specialistų į jūrų ir vidaus vandenų transporto ir vandens transporto administravimo
sektorių bei išlaikysime senbuvius, steigsime atsinaujinančių jūros išteklių energijos
parkus.
➢ Daugiau jūrinės edukacijos moksleiviams – skatinsime jūrinį šalies raštingumą.
➢ Vykdysime projektus, kuriais vystomas tvarus Lietuvos vandens transporto sektorius
diegiant aplinkos apsaugos, socialinės atsakomybės ir skaidrios valdysenos standartus,
valstybės lygmeniu efektyviai naudojant ES Mėlynojo augimo programos struktūrinius
fondus.
➢ Stengsimės pritraukti investicijų vidaus vandenų kelių infrastruktūrai modernizuoti,
baržoms statyti ir įsigyti. Mokesčių bei rinkliavų surinkimas bus nukreipiamas vidaus
vandenų kelių infrastruktūrai plėtoti ir prižiūrėti. Integruosime vidaus vandenų laivybą į
bendrą logistinę grandinę sujungiant ją su Klaipėdos jūrų uostu.
11
II. Užsienio politika ir šalies saugumo užtikrinimas
Dabartinė padėtis ir iššūkiai:
Saugumas – kiekvieno piliečio ir visos šalies – yra ir vidaus, ir užsienio politikos pagrindas
Nuo jo priklauso mūsų valstybės ateitis. Saugumas apima daug aspektų – tai ir moderni ginkluotė,
ir glaudus bendradarbiavimas su sąjungininkais ir partneriais, ir piliečių valia priešintis, ir
pasirengimas atremti hibridines atakas, ir visuomenės atsparumas priešų primetamiems
naratyvams.
Akivaizdu, kad vykstant karui Ukrainoje Lietuva turi telkti visas pastangas kovoje prieš
rusiją ir jos agresiją. Tęsiasi diskusijos apie tai, kaip Lietuva turėtų gintis, kokios reikia ginkluotės.
Vertinkime Ukrainos patirtį mūšio lauke, įsiklausykime, kokius poreikius įvardija kariuomenė.
Dabar pirmoji Lietuvos gynybos linija yra Ukrainos mūšio lauke. Padėdami Ukrainai visomis
išgalėmis, kartu privalome dėti visas pastangas savo rytinėms sienoms apsaugoti ir užtikrinti, kad
NATO rytinis flangas, kurio dalis esame, niekada netaptų patraukliu taikiniu priešui.
Iki šiol Lietuvoje pagrindinėms politinėms jėgoms pavyko išlaikyti bendrą kursą
svarbiausiais užsienio ir saugumo gynybos klausimais, rasti sprendimus gynybos finansavimui
didinti. Esminis artimiausio dešimtmečio uždavinys, viršijantis vienos ar dviejų politinių kadencijų
laiko ribą – rasti tvarų, ilgalaikį, plačiu politiniu konsensusu paremtą susitarimą gynybai finansuoti.
Reaguojant į vis agresyvesnę imperinę rusiją, 2022 m. pasirašytas partijų susitarimas dėl
nacionalinio saugumo ir gynybos sustiprinimo, artimiausiu metu turi būti atnaujintasir papildytas,
numatant konkrečius įsipareigojimus.
Mes toliau realistiškai vertiname pavojų, glaudžiai bendradarbiaujame su sąjungininkais ir
partneriais, stipriname savo pasirengimą apsiginti, išvengti visuotinio sąmyšio ar panikos. Viena
vertus, turime rūpintis krašto gynyba ir būti pasirengę įvairioms krizinėms situacijoms, kita vertus,
ekonominis ir visuomeninis gyvenimas turi nesustoti. Mūsų pastangos ir pasirengimas turi įkvėpti
pasitikėjimo ir stiprinti valią priešintis.
Suomijai ir Švedijai tapus NATO narėmis, Lietuvai rengiantis priimti Vokietijos brigadą ir
plėtojant gynybos pramonę, esame saugesni nei anksčiau, nors tarptautinė aplinka ir geopolitinė
įtampa išlieka grėsminga.
Turime ne tik stiprinti savo gynybinius resursus, bet ir pasitelkti regioninį
bendradarbiavimą, rūpintis įsteigti ES Gynybos sąjungą. JAV išlieka pagrindinis Lietuvos saugumo
ir bendradarbiavimo partneris.
12
Visapusiam saugumui būtina užtikrinti pagarbą žmogaus teisėms. Jau 20 metų
priklausome ES, esame brandi demokratija, gerbiame žmogaus teises. Svarstydami klausimus,
susijusius su nacionaliniu saugumu, turime kaskart įvertinti, kurios priemonės saugumui užtikrinti
yra būtinos ir kurios neproporcingai riboja individo teises ir laisves. Lietuvoje šiuo metu gyvena
apie 200 tūkst. karo pabėgėlių ir kitų migrantų. Turime parengti ir įgyvendinti efektyvią jų
integracijos politiką.
Lietuvos gyvybinis interesas – padėti Ukrainai atsilaikyti ir nugalėti, todėl tęsime
proaktyvią Lietuvos užsienio politiką. Lietuva toliau teišlieka flagmanu telkiant paramą Ukrainai.
Tarptautinėje arenoje toliau aktyviai veiksime kaip patikima Europos Sąjungos, NATO šalis–
sąjungininkė. Karo Ukrainoje baigtis lems, ar mažesnių šalių likimą užtikrinanti tarptautiniais
susitarimais ir taisyklėmis paremta tvarka išliks.
Kol rusija tęsia, o Baltarusija palaiko agresiją prieš Ukrainą, sieksime griežtinti sankcijų
politiką, kad karo kaina šiems režimams taptų nepakeliama.
Pastaruosius metus užsienio politika pernelyg dažnai tapdavo Vyriausybės ir Prezidento
konkurencijos lauku. Vieši konfliktai šioje srityje daro žalą Lietuvos pozicijų tvirtumui ir mūsų kaip
patikimo ir nuoseklaus partnerio įvaizdžiui.
Atstovauti Europos vadovų taryboje privalu pagal vykdomosios valdžios kompetencijas:
priklausomai nuo konkrečių klausimų atstovauja arba prezidentas, arba premjeras.
Nuo karo pradžios Seimas vykdė aktyvią parlamentinę diplomatiją. Priimta 15 rezoliucijų,
susijusių su parama Ukrainai ir smerkiant rusijos veiksmus. Seimas toliau turėtų skirti didelį
dėmesį parlamentinei diplomatijai, saugumo ir gynybos klausimams, juolab įvertinus aplinkybę,
kad būtent parlamentas priima galutinius sprendimus dėl lėšų gynybai skyrimo.
Užtikrinant užsienio politikos tęstinumą ir nuoseklumą, būtinas politinių partijų
susitarimas dėl užsienio politikos.
Liberalų sąjūdis siūlo:
I. Užsienio politika.
1. Lietuva pasaulyje.
➢ Sutelkę valstybės ir piliečių pastangas, stiprinsime demokratiją, visuomenės atsparumą ir
pasirengimą gintis. Proaktyviai veiksime tarptautinėje erdvėje ir telkdami šalis
bendramintes, kursime palankią tarptautinę aplinką, kurioje Lietuvos piliečiai jausis
saugūs.
13
➢ Užsienio politiką grįsime valstybės vertybių ir pragmatinių interesų deriniu. Sieksime, kad
demokratijos ir pagarbos žmogaus teisėms erdvė Europoje plėstųsi į Rytus, tikėdami, jog
būtina remti ir skatinti demokratinius procesus visame pasaulyje.
➢ Palaikydami tarptautinę tvarką, pagrįstą teisės viršenybe ir taisyklėmis, sieksime apriboti
didžiųjų autoritarinių valstybių savivalę ir užtikrinti mažesniųjų valstybių savarankiškumą.
➢ Vykdysime vieningą, konsoliduotą ir koordinuotą užsienio politiką, atstovaujančią Lietuvos
valstybės ir Tautos interesams. Užsienio politikos srityje derinsime Respublikos Prezidento,
Seimo ir Vyriausybės veiksmus.
2. Santykiai ES.
➢ ES stiprinimas yra Lietuvos strateginis interesas. Turime aktyviai dalyvauti ir kurti mūsų
interesams atstovaujančias koalicijas, kadangi stipri ES yra esminė sąlyga Lietuvos
suvereniteto apsaugai. Sieksime, kad Lietuva taptų aktyvia ES užsienio ir saugumo politikos
dalyve, visoje ES būtų laikomasi demokratijos, žmogaus teisių ir laisvių, teisės viršenybės,
palaikysime demokratijos plėtrą kaimyninėse valstybėse ES formatais. Skatinsime
inovacijas, sieksime visiško ES ekonominio ir energetinio savarankiškumo, stiprinsime
išorės sienas, puoselėsime glaudžią ES partnerystę su JAV ir NATO.
➢ Remsime gilesnę ekonominę integraciją, saugosime ES vientisumą ir kuo stipresnes ES
institucijas. Visuose tarptautiniuose formatuose skatinsime didesnį ES integralumą,
vienybę ir solidarumą. Sieksime išlaikyti ES vientisumą ir stiprinti valstybių narių
solidarumą suprasdami, kad silpnesnė ES lemia mažesnį Lietuvos saugumą ir gerovę. ES
strateginė autonomija turėtų papildyti transatlantinį bendradarbiavimą.
➢ Ryžtingai remiame tolesnę ES plėtrą, ypač Ukrainos ir Moldovos tapimą ES narėmis.
➢ Pertvarkant ES sprendimų priėmimo procesą, manome, kad turi būti pereita prie
kvalifikuotos daugumos balsavimo, ypač priimant ES užsienio ir saugumo politikos
sprendimus.
➢ Naudosime visas politines, diplomatines ir ekonomines priemones, kad Europos Komisija
ir Europos Taryba pripažintų Baltarusijos atominės elektrinės keliamą grėsmę ir uždraustų
elektros energijos importą iš Baltarusijos Astravo AE į ES rinką.
➢ Pritariame ES diplomatijos žingsniams, atveriantiems naujų rinkų ir investicijų, taip pat
Europos skaitmeninei darbotvarkei ir jos įgyvendinimui visoje ES teritorijoje. Skaitmeninės
visuomenės ir inovacijų plėtra yra tiesiogiai susijusi su Europos valstybių ir jų piliečių
gerove.
3. Santykiai su artimiausiais sąjungininkais, strateginės partnerystės.
➢ Plėtosime pamatinę strateginę partnerystę su JAV. Sieksime dar labiau išplėtoti
bendradarbiavimą saugumo, prekybos ir mokslo srityse. Toliau visais lygiais stiprinsime
14
mūsų istorinius transatlantinius ryšius su JAV, kad kartu atremtume šiandienos grėsmes ir
iššūkius bei skleistume liberalios demokratijos vertybes pasaulyje.
➢ Visais lygmenimis puoselėsime glaudžius ir draugiškus santykius su kaimyninėmis ES
šalimis. Stiprinsime visuomenės sampratą apie europietiškąjį identitetą. Tai padės
užtikrinti stabilumą ir saugumą regione, bendrą gerovę, piliečių ir bendruomenių ryšius.
Aktyviai dalyvausime ES formatą papildančioje Trijų jūrų iniciatyvoje, kuri padėtų
įgyvendinti bendrus infrastruktūros, energetikos ir kultūros projektus.
➢ Plėtosime partnerystės ryšius su Šiaurės šalimis ekonominėje, energetikos, saugumo
dimensijose. Visokeriopa parama Ukrainai ir kitoms Rytų partnerystės šalims yra mūsų
bendras prioritetas. Švedijai ir Suomijai tapus NATO narėmis, ypač svarbus tampa Lietuvos
ir šių valstybių bendradarbiavimas saugumo ir gynybos srityse, integruojant gynybos
pajėgas į bendrą mūsų regiono saugumo struktūrą. Aktualūs išlieka Baltijos jūros taršos
klausimai, artimesnis bendradarbiavimas koordinuojant veiksmus žmogaus teisių
apsaugos bei vystomojo bendradarbiavimo srityse.
➢ Šiaurės šalys – demokratijos, pagarbos žmogaus teisėms, harmoningų visuomenių, grįstų
pasitikėjimu, pavyzdys. „Nordic-Baltic 8“ formatas jungiantis Lietuvą, Latviją, Estiją,
Suomiją, Švediją, Daniją, Norvegiją ir Islandiją, ateityje turėtų tapti „Nordic 8“.
➢ Puikūs Lietuvos ir Lenkijos santykiai – istorinis Lietuvos interesas. Vystysime
bendradarbiavimą abiem valstybėms svarbiais saugumo, gynybos klausimais, plėtosime
bendrą istorinę ir kultūrinę atmintį, taip pat ekonominį bendradarbiavimą ir bendrą
infrastruktūrą. Skirsime deramą dėmesį lenkų tautinei mažumai aktualiems klausimams.
➢ Gilinsime politinę sandraugą su kaimynais – Latvija ir Estija. Užtikrinsime svarbiausių
bendros infrastruktūros ir energetikos projektų sklandų įgyvendinimą („Rail Baltica“, „Via
Baltica“, atsijungimas nuo BRELL).
➢ Plėtosime strateginę partnerystę su Vokietija. Suprasdami, kad Vokietija, dislokuodama
Lietuvoje savo brigadą, tampa vienu iš esminių Lietuvos saugumo garantų, gilinsime dvišalį
bendradarbiavimą, ypač plėtojant gynybos sektorių.
➢ Pasisakydami už Europos strateginį savarankiškumą ekonomikos ir gynybos srityse,
palaikysime Prancūzijos, kaip vienintelės branduolinės ES valstybės, iniciatyvas, nukreiptas
patikimai Europos gynybai, didinančias Lietuvos, kaip ES narės saugumą, ir leidžiančias
žemynui atremti rusijos keliamą grėsmę.
4. Ukraina.
➢ Lietuvos pareiga remti Ukrainą iki jos visiškos pergalės. Esame įsitikinę, kad tvarios taikos
Europoje užtikrinimo sąlyga – Ukrainos narystė euroatlantinėse struktūrose. Palaikome
Ukrainos taikos formulę. Teisinga ir ilgalaikė taika bus pasiekta tik tada, kai bus atkurtas
Ukrainos teritorinis vientisumas, o rusijos karo nusikaltėliai sulauks atpildo.
➢ Pasisakome už visos įmanomos karinės, ekonominės, politinės ir humanitarinės paramos
teikimą rusijos ir Baltarusijos agresiją patiriančiai Ukrainai, skatinant paramos teikimą ES
15
ir NATO lygmeniu. Remdami Ukrainos narystę euroatlantinėse struktūrose, padėsime
Ukrainai kuo sklandžiau integruotis į ES ir NATO.
➢ Lietuva turi tęsti Ukrainos atstatymo iniciatyvas. Tinkamiausias ir teisingiausias būdas
finansuoti Ukrainos atstatymą ir gynybą – areštuoti ir panaudoti visą įšaldytą rusijos turtą.
➢ Aktyviai sieksime, kad į Ukrainą būtų sugrąžinti vaikai, kurie buvo priverstinai išgabenti į
rusiją ir Baltarusiją. Veiksmų, kurie pažeidžia humanitarinę teisę ir sudaro karo
nusikaltimą, sumanytojus ir vykdytojus būtina nubausti.
5. Santykiai su Rytų partnerystės šalimis.
➢ Visapusiškai remsime ir padėsime Moldovai jos kelyje į ES, stiprinant administracinius ir
institucinius gebėjimus, perduodant viešojo sektoriaus reformų patirtį, remiant
demokratiją ir stiprinant pilietinės visuomenės atsparumą dezinformacijai.
➢ Palaikome Sakartvelo žmonių europietišką, euroatlantinę kryptį. Deja, kai kurių Sakartvelo
valdžios šakų veiksmai ir sprendimai atitolino narystės ES perspektyvą. Lietuva turi ir toliau
remti europietiškąją Sakartvelo ateitį.
➢ Remsime Armėnijos pasiryžimą mažinti priklausomybę nuo rusijos ir vykdyti
demokratinėmis vertybėmis, skaidrumu ir teisės viršenybe grįstas reformas. Sieksime
didinti ES paramą Armėnijai, kelsime Armėnijos klausimą ES plėtros kontekste. Lietuva
pirmoji pripažino Armėnijos nepriklausomybę – palaikykime šalies demokratijos vystymąsi
ir ateityje.
➢ Skatinsime plėtoti prekybinius santykius su Azerbaidžanu, tinkamai įvertinsime
Azerbaidžano galimybes diversifikuojant Lietuvos energetinį saugumą.
6. Dvišaliai santykiai su kitomis šalimis.
➢ Vystysime santykius su Izraeliu įvairialypio visuomenės saugumo, prekių ir paslaugų
prekybos, paveldo išsaugojimo ir kultūros srityse. Palaikysime nuolatinį dialogą su
pasaulio litvakų bendruomene, sieksime suartinti ją su Lietuva įamžinant žydų kultūros
palikimą, puoselėjant bendrą pilietinę platformą skaudžiais Holokausto klausimais,
įtraukiant litvakus į Lietuvos dialogą bei sąveiką su ES ir Užatlantės valstybėmis. Griežtai
smerkiame terorizmą, palaikome Izraelio teisę gintis, taip pat griežtas sankcijas
agresoriams ir terorizmą remiančioms valstybėms.
➢ Vystysime bendradarbiavimą su Turkija. Pabrėždami iššūkių Lietuvos ir Turkijos saugumui
panašumus, rusijos ekspansinę politiką, sieksime geresnio supratimo ir dvišalio
bendradarbiavimo saugumo srityje NATO formatu. Įtrauksime šalies pramonę ir
mokslininkus į bendradarbiavimą su Turkija. Nors galima šalies narystė ES yra tolima vizija,
vis dėlto su Turkija būtina bendradarbiauti daugeliu klausimų, ypač valdant migracijos
procesus, kovojant su terorizmu, didinant saugumą.
16
➢ Lietuvos santykius su Kinija plėtosime ES kontekste pabrėždami, kad taika ir stabilumas
Taivano sąsiauryje yra vienas aktualiausių geopolitinių tarptautinės politikos klausimų ir
būtina Indijos ir Ramiojo vandenynų regiono šalių saugumo ir klestėjimo sąlyga.
7. Santykiai su Indijos–Ramiojo vandenyno regionu, kitomis Azijos ir globaliųjų Pietų
šalimis.
➢ Įgyvendindami patvirtintą Indijos–Ramiojo vandenynų regiono strategiją, plėtosime
įvairiapusį bendradarbiavimą su regiono demokratijomis įvairiose srityse, ypač saugumo,
atsparumo hibridinėms grėsmėms, prekybos ir kultūros.
➢ Skatinsime atskleisti ir pažinti Indijos ir Ramiojo vandenynų regioną Lietuvos visuomenėje
plėtojant Azijos studijų centrų veiklą Lietuvos aukštosiose mokyklose, mokslo įstaigų ir
universitetų bendradarbiavimą, pasitelkiant lietuvių diasporą Indijos ir Ramiojo
vandenynų regione.
➢ Stiprinsime ekonominius, prekybinius, kultūrinius, ekspertinius ryšius su Taivanu, ypač jo
aukštųjų technologijų sektoriumi abipusiškai naudingu pagrindu.
➢ Autoritariniams režimams vykdant vis agresyvesnę ir tarpusavyje derinamą politiką,
demokratijos taip pat privalo glaudžiai ir efektyviai bendradarbiauti saugumo, gynybos,
ekonomikos srityse. Geografiniai atstumai šiuolaikiniame pasaulyje nueina į antrą planą.
Esame vienos demokratijų šeimos nariai. Tai yra vertybinė mūsų pozicija, kuri taip pat
naudinga mūsų piliečiams, ekonomikai ir bendram šalies klestėjimui.
➢ Kursime potencialą tiesiant prekybos, bendradarbiavimo ir dalijimosi patirtimi tiltus su
valstybėmis globaliuosiuose Pietuose, visų pirma Pietų ir Pietryčių Azijoje. Stiprindami
demokratinius aljansus, siekdami diversifikuoti tiekimo grandines, stiprindami ekonominį
atsparumą ir sklandesnį mūsų verslo patekimą į Azijos rinkas, sudarysime Lietuvos
įmonėms galimybes pradėti ir plėtoti verslą Australijoje, Singapūre, Pietų Korėjoje,
Japonijoje, Indijoje, kitose Pietryčių Azijos ir globaliųjų Pietų šalyse.
➢ Plėtosime politinį ir ekonominį bendradarbiavimą su Afrikos valstybėmis. Pasitelkdami
politinį, diplomatinį ir vystomąjį bendradarbiavimą, plėsime koalicijas tarptautiniuose
forumuose, o nustatę perspektyviausius produktus ir rinkas, kursime Lietuvos ir Afrikos
šalių bendradarbiavimą palaikančią infrastruktūrą, rengsime reguliarius verslo forumus,
išvykstamąsias verslo misijas, skatinsime studentų mainus tarp Lietuvos ir Afrikos valstybių
universitetų tikėdamiesi, kad grįžę į savo šalis jie taps Lietuvos ir lietuviškojo verslo
ambasadoriais.
➢ Plėtosime ekonominį, technologinį ir mokslinį bendradarbiavimą su Arabijos pusiasalio
valstybėmis. Didinsime Lietuvos ir Pietų bei Lotynų Amerikos valstybių abipusiškai
naudingą ekonominį bendradarbiavimą.
8. Lietuva tarptautinėse organizacijose ir aljansuose.
17
➢ Reformuojant Jungtinių Tautų Saugumo Tarybą pasisakome už atsakingą veto teisės
naudojimą, įskaitant susilaikymą nuo vetavimo karo, genocido ar nusikaltimų
žmoniškumui atvejais: veto teisė suspenduotina JT Saugumo Tarybos nariui, vykdančiam
karą, genocidą ar nusikaltimus žmoniškumui. Remiame JT agentūrų veiklos peržiūrą ir
efektyvumo didinimą. JT veiklai išliekant paralyžiuotai, skatiname ieškoti naujos globalios
platformos su naujomis taisyklėmis, kaip kalbėtis tarp priešininkų ir kokių taisyklių laikytis,
kartu kuriant veiksmingą demokratinių bendraminčių sąjungą.
➢ Kartu su ukrainiečiais ir lenkais sieksime, kad į UNESCO saugomo paveldo sąrašą būtų
įtraukta Kūčių tradicija.
➢ Sieksime, kad tarptautinė bendruomenė, TATENA rimtai įvertintų Astravo AE keliamą
grėsmę ir imtųsi atitinkamų veiksmų. Naudosimės visomis priemonėmis, numatytomis
Lietuvos Respublikos būtinųjų priemonių, skirtų apsaugoti nuo trečiųjų šalių nesaugių
branduolinių elektrinių keliamų grėsmių įstatyme, sustabdydami nesaugios Astravo AE
veiklą.
➢ Reikalausime, kad Baltarusija prisiimtų visą atsakomybę už Astravo AE saugumą ir galimą
branduolinę avariją, ir imsimės veiksmų, kad nebūtų ribojamas galimas atlyginti nuostolių
dydis.
9. Šalys agresorės.
➢ Sieksime sumažinti ES priklausomybę nuo rusijos, susilpninti rusijos ekonominį potencialą,
gebėjimą finansuoti karo ekonomiką, kuo greičiau nutraukiant energijos išteklių importą į
ES iš rusijos. Visuose formatuose palaikysime griežtas sankcijas rusijai tol, kol ji neišves
savo kariuomenės iš visos Ukrainos teritorijos, įskaitant Krymą, Donbasą, Ukrainos
teritorinius vandenis ir išskirtinę ekonominę zoną, bei kol nekompensuos padarytos žalos
Ukrainai. Būtina užtikrinti, kad įvestos sankcijos prieš rusiją ir Baltarusiją veiktų efektyviai.
➢ Kompromisas dėl Kaliningrado tranzito yra laikinas: būtina diskutuoti, kokia bus šio
klausimo ateitis.
➢ Tik ilgalaikė, suderinta ir sistemiška ES politika gali atgrasyti rusiją ir ten skatinti
demokratines reformas. Tokia politika turėtų apimti ne tik sankcijas, bet ir paramą
demokratinėms jėgoms rusijoje bei pagalbą Ukrainai atstatyti sunaikintą infrastruktūrą.
➢ Nepripažįstame Aleksandro Lukašenkos kaip Baltarusijos prezidento ir reikalaujame
teisinės Lukašenkos režimo izoliacijos. Palaikysime Vakarų taikomas sankcijas Baltarusijos
ekonomikai. Reikalaujame, kad tarptautinio teisingumo priemonės būtų taikomos ne tik
Kremliaus, bet ir Baltarusijos režimo vadovams.
➢ Palaikysime Baltarusijos pilietinę visuomenę ir demokratinę opoziciją. Europietiška,
demokratinė Baltarusija – Lietuvos interesas.
10. Užsienio politikos valdymo klausimai.
18
➢ Užtikrinsime Lietuvos Respublikos diplomatinei tarnybai tinkamą finansavimą ir
veiksmingą valdymą, nes diplomatiniai pajėgumai dažnai tampa priešakinėmis šalies
saugumo linijomis.
➢ Stiprinsime diplomatinių atstovybių apsaugą aukštos rizikos šalyse, aprūpinsime
atitinkamomis apsaugos priemonėmis ir priimsime reikiamus saugumą ir tinkamas darbo
sąlygas užtikrinančius sprendimus.
➢ Vertindami Europos komisaro kandidatūros teikimo ir tvirtinimo proceso aspektus bei tai,
kad vėlavimas pateikti kandidatą/kandidatus, gali daryti žalą Lietuvos interesams,
siūlysime numatyti konkrečius terminus, per kuriuos Vyriausybė ir Prezidentas turi
susitarti dėl Seimui teikiamos kandidatūros.
➢ Tobulinsime reagavimo į krizes užsienio valstybėse, tarpinstitucinio bendradarbiavimo ir
Lietuvos Respublikos piliečių, esančių užsienyje, informavimo apie veiksmus, kurių privalo
imtis patys piliečiai savo gyvybei ir turtui apsaugoti, tvarką.
➢ Pripažįstame, kad Lietuvos eksportuotojai yra šalies ekonominiai ambasadoriai, kurie
produktais ir paslaugomis užsienio gyventojams pristato mūsų krašto žmonių išmanumą,
darbštumą ir profesionalumą. Įtrauksime Lietuvos eksportuotojus priimant valstybės
ekonominės užsienio politikos sprendimus ir juos pagerbsime (pavyzdžiui, įsteigdami
ekonominių ambasadorių klubą prie URM, kasmetinį apdovanojimą ir pan.).
➢ Lietuvos užsienio politika turi būti atskaitinga gyventojams. Valstybės išlaidomis Lietuvos
ekonominę užsienio politiką vykdantys diplomatai ir politikai, pradedant nuo aukščiausių
šalies pareigūnų ir baigiant Lietuvos ambasadose užsienyje dirbančiais atašė, su Lietuvos
eksportuotojais turi aptarti svarbiausius Lietuvos ekonominės užsienio politikos
sprendimus prieš juos priimdami, atsiskaityti už kasmet atliktus darbus, numatyti gaires ir
prioritetus tolimesnei ekonominei užsienio politikai.
➢ Stiprinsime konsulinių paslaugų teikimą Lietuvos Respublikos piliečiams užsienyje.
Priartinsime konsulinį aptarnavimą prie užsienyje gyvenančių lietuvių ir į užsienio
valstybes vykstančių Lietuvos Respublikos piliečių. Konsulinės paslaugos Lietuvos
Respublikos piliečiams užsienio valstybėse turi būti prieinamos 24/7 ir padėti ne tik
politinių krizių ar konfliktų atveju, bet ir atsitikus asmeninei nelaimei ar susiklosčius
nepalankioms aplinkybėms užsienyje.
11. Globali Lietuva.
➢ Suprasdami, kad užsienio lietuviai yra valstybės atrama neramioje geopolitinėje aplinkoje,
tęsime „Globalios Lietuvos“ iniciatyvą. Pritaikysime ją kintantiems užsienyje gyvenančių
lietuvių poreikiams, skirdami iniciatyvai adekvatų, racionaliai naudojamą finansavimą ir
daug aktyviau įtraukdami tautiečius į ekonominės, tautinės ir kultūrinės diplomatijos
procesą.
➢ Puoselėsime užsienio lietuvių bendruomenes, kaip tautinio gyvenimo židinį užsienio
valstybėse. Remsime užsienyje gyvenančių lietuvių bendruomenių veiklą. Užtikrinsime,
19
kad kiekvienoje Lietuvos diplomatinėje atstovybėje ar konsulinėje įstaigoje būtų
diplomatas, atsakingas už darbą su užsienio Lietuvių bendruomene. Prisidėsime
finansuodami užsienio lietuvių bendruomenių organizuojamus renginius, skirtus Lietuvos
valstybinėms šventėms paminėti. Remsime lietuvių mokyklėles užsienyje.
➢ Suprasdami, kad Lietuvos Respublika ne visose pasaulio valstybėse fiziškai turi ambasadas
ar konsulines įstaigas, o kai kuriais atvejais atvykti į Lietuvos atstovybes, ypač garbingo
amžiaus piliečiams, yra iššūkis, su pasaulio lietuvių bendruomene tarsimės, kaip priartinti
konsulines paslaugas prie užsienyje gyvenančių Lietuvos Respublikos piliečių, ir gerinsime
konsulinių paslaugų pasiekiamumą, skirdami tam atitinkamą finansavimą.
➢ Lietuvai brangus kiekvienas Lietuvos Respublikos pilietis. Tobulinsime migracijos ir
konsulinių pareigūnų darbą. Jei Lietuvos institucijoms trūksta duomenų apie Lietuvos
Respublikos piliečius, jos privalo bendradarbiauti tarpusavyje ar su užsienio valstybių
institucijomis, kad pačios susirinktų reikalingą informaciją.
➢ Tikime, kad neįvykęs referendumas dėl pilietybės neatspindi Lietuvos Respublikos piliečių
valios. Užtikrinsime, kad Lietuvos Respublikos piliečiai, kurie, įgiję kitos valstybės pilietybę,
save sieja save su Lietuva, moka ir puoselėja lietuvių kalbą, papročius, kultūrą, galėtų
išsaugoti Lietuvos Respublikos pilietybę.
II. Saugumo politika.
1. Kova su rusijos agresija ir grėsme.
➢ Lietuva turi padidinti savo gynybos biudžetą, kad galėtų įsigyti daugiau ginkluotės ir
apmokyti daugiau karių. Tai padėtų atgrasyti rusiją nuo agresijos ir sustiprintų Lietuvos
gebėjimą gintis, jei rusija vis tiek užpultų.
➢ Būtina užtikrinti tvarų gynybos finansavimo modelį. Gynybos finansavimas yra ne vien
valstybės biudžeto klausimas, siūlome naudoti skirtingus gynybos finansavimo šaltinius.
Bet kokiems mokesčių politikos pokyčiams reikalingas platus susitarimas,
prognozuojamumas. Mokesčių politikos ciklas turi aplenkti kadencijas, mokesčių
pakeitimai turi būti platūs ir tvarūs, o ne nutaikyti į siauras verslo sritis ar gyventojų grupes.
➢ Lietuva turi aktyviai dalyvauti NATO iniciatyvose. Tai padėtų sustiprinti atgrasymą Baltijos
šalyse ir parodytų rusijai, kad bet koks Lietuvos užpuolimas bus laikomas puolimu prieš
visą NATO.
➢ Savo gynybai stiprinti Lietuva turi glaudžiai bendradarbiauti su kitomis regiono šalimis kaip
Lenkija, Estija ir Latvija. Galime kartu rengti bendras karines pratybas, keistis žvalgybos
informacija ir bendradarbiauti kibernetinio saugumo srityje.
➢ Lietuva turi stiprinti savo kibernetinį saugumą, kad apsigintų nuo rusijos kibernetinių
atakų. Investuosime į kibernetinio saugumo infrastruktūrą, darbuotojų mokymą,
stiprinsime kibernetinio saugumo incidentų valdymo pajėgumus.
20
➢ Lietuva turi ugdyti savo piliečių pilietinį atsparumą, kad jie būtų pasirengę atremti rusijos
informacinį karą ir dezinformaciją. Skatinsime pilietinio švietimo programas, ugdysime
kritinio mąstymo įgūdžius, remsime nepriklausomas žiniasklaidos priemones.
➢ Spartinsime gyventojų rengimą krizinėms situacijoms ir neginkluotam pilietiniam
pasipriešinimui pasitelkiant ir stiprinant NVO. Užtikrinsime tęstinį ir nuoseklų NVO atstovų
įtraukimą sudarant rengimosi ekstremaliosioms situacijoms ir pilietinio pasipriešinimo
planus. Tikintis efektyvaus valstybės institucijų ir NVO bendradarbiavimo šioje srityje, kur
ypač svarbi nacionalinio ir savivaldos lygmens sklandi partnerystė, ne rečiau nei kartą per
metus inicijuosime pratybas nacionaliniu ir savivaldybių mastu, plačiau įtraukiant ir NVO
atstovus ir užtikrinant, kad visuomenė būtų tinkamai informuota ir pasirengusi veikti
ekstremaliose ir krizinėse situacijose.
2. Saugumo politika Kinijos atžvilgiu.
➢ Lietuva turi glaudžiau bendradarbiauti su kitomis demokratinėmis šalimis, ir taip daryti
spaudimą Kinijai laikytis tarptautinės teisės ir žmogaus teisių normų. Tai pasiekiama per
įvairias tarptautines organizacijas kaip JT ir ES.
➢ Lietuva turi vertinti potencialių Kinijos investicijų į infrastruktūros objektus patikimumą
nacionalinio saugumo aspektu.
➢ Lietuva turi stiprinti savo kibernetinio saugumo pajėgumus, kad apsisaugotų nuo Kinijos
kibernetinių atakų. Tai padaroma investuojant į kibernetinio saugumo technologijas ir
mokant kibernetinio saugumo specialistus.
➢ Lietuva turi kovoti su Kinijos dezinformacijos kampanijomis skleisdama tikslią informaciją
apie Kinijos politiką ir jos poveikį Lietuvai. Dėl to pasitelksime žiniasklaidą, švietimo
struktūras, pilietinės visuomenės organizacijas.
3. Kova su Baltarusijos režimo keliamomis grėsmėmis.
➢ Bendradarbiausime su kitomis Europos Sąjungos ir NATO narėmis spausdami Baltarusijos
režimą laikytis tarptautinių teisės normų ir gerbti žmogaus teises.
➢ Labiau remsime demokratinę Baltarusijos opoziciją.
➢ Skatinsime taikyti tikslines sankcijas Baltarusijos režimui ir jo pareigūnams.
➢ Mažinsime priklausomybę nuo Baltarusijos išteklių.
➢ Stiprinsime Lietuvos kariuomenę ir sienų apsaugą.
➢ Bendradarbiausime su NATO ir kitomis sąjungininkėmis nuo galimos Baltarusijos agresijos
atgrasyti.
➢ Informuosime visuomenę apie Baltarusijos grėsmę ir Lietuvos vyriausybės veiksmus, kaip
kovoja su grėsme. Tai didins visuomenės palaikymą Vyriausybės veiksmams ir skatins
piliečius būti budriems.
21
➢ Stiprinsime pilietinę visuomenę, kurios vaidmuo svarbus kovojant su autoritarizmu.
Lietuva turi remti pilietinės visuomenės organizacijas, kurios dirba siekdamos
demokratijos ir žmogaus teisių Baltarusijoje.
➢ Palaikysime Baltarusijos diasporą. Baltarusijos diaspora padeda skleisti informaciją apie
padėtį Baltarusijoje ir remti demokratines reformas. Lietuva turi palaikyti Baltarusijos
diasporos organizacijas ir padėti joms integruotis į Lietuvos visuomenę.
4. Kova su priešiška propaganda ir dezinformacija.
➢ Intensyviau vykdysime informacines kampanijas, ugdančias visuomenės supratimą apie
dezinformacijos ir propagandos pavojus mokančias kritiškai vertinti informaciją.
➢ Stiprinsime medijų raštingumo ugdymą mokyklose.
➢ Palaikysime nepriklausomos žiniasklaidos priemones ir faktų tikrinimo iniciatyvas.
➢ Stiprinsime institucijas, atsakingas už kovą su dezinformacija ir propaganda.
➢ Bendradarbiaujant su technologijų įmonėmis ir pasitelkus technologijas, aptinkančias ir
blokuojančias skleidžiamą dezinformaciją ir propagandą, šalinsime dezinformacijos ir
propagandos turinį iš internetinių platformų. Stiprinsime kibernetinę saugą.
➢ Bendradarbiausime su kitomis šalimis ir tarptautinėmis organizacijomis bendromis
jėgomis kovoti su dezinformacija ir propaganda. Dalyvausime tarptautiniuose
projektuose, skirtuose dezinformacijos ir propagandos tyrimams ir analizei.
➢ Kovojant su dezinformacija ir propaganda ypač svarbus piliečių vaidmuo. Kiekvienas
žmogus, būdamas kritiškas informacijos vartotojas ir dalindamasis tik patikimais šaltiniais,
gali prisidėti mažinant cirkuliuojančios dezinformacijos srautą internetinėje erdvėje.
5. Kova su radikalizmo ir ekstremizmo grėsmėmis.
➢ Radikalizmas įprastai klesti bendruomenėse, kuriose jaučiama atstumtis ir beviltiškumas.
Stiprinsime socialinę sanglaudą ir įtrauktį, skatinant toleranciją, supratimą ir pagarbą
įvairovei. Tai pasiekiama remiant bendruomenės iniciatyvas, skatinant dialogą tarp
skirtingų grupių ir kovojant su diskriminacija.
➢ Radikalizmą maitina socialinės ir ekonominės problemos, tokios kaip skurdas, nedarbas,
nelygybė. Svarbu tai spręsti kartu šalinant radikalizmo priežastis. Tai padaroma
investuojant į švietimą, sveikatos priežiūrą ir kitas socialines paslaugas, skatinant
ekonominį augimą ir kuriant darbo vietas.
➢ Svarbu iš anksto nustatyti žmones, kuriems gresia radikalizacija, ir suteikti jiems reikalingą
paramą. Tai pasiekiama kuriant ankstyvojo įspėjimo sistemas, apmokant specialistus
atpažinti radikalizacijos požymius ir teikiant intervencines programas, skirtas nukreipti
žmones nuo radikalizacijos kelio.
22
➢ Neapykantos kalba ir dezinformacija gali skatinti radikalizaciją. Svarbu kovoti su šiais
reiškiniais internete, skatinti žiniasklaidą skelbti tikslią informaciją ir šviesti visuomenę
apie neapykantos kalbos ir dezinformacijos pavojus.
➢ Žmonėms, kurie jau radikalizavęsi, būtina pasiūlyti išeitį iš radikalizmo. Tai atliekama
teikiant reabilitacijos programas, padedančias atsisakyti ekstremistinių pažiūrų ir
integruotis į visuomenę.
➢ Teiksime paramą radikalizmo aukoms, pavyzdžiui, smurto aukoms ir artimuosius
praradusioms šeimoms. Tai pasiekiama teikiant psichologinę pagalbą, socialinę paramą ir
teisines paslaugas.
➢ Radikalizmas turi neigiamą poveikį bendruomenėms, nes kursto baimę, nepasitikėjimą,
susiskaldymą. Svarbu spręsti šias problemas atkuriant pasitikėjimą, skatinant dialogą ir
taiką, stiprinant bendruomenės sanglaudą.
6. Kova su kibernetinių antpuolių grėsmėmis.
➢ Investuosime į savo kibernetinio saugumo infrastruktūrą ir žmogiškuosius išteklius, kad
galėtume atpažinti, užkirsti kelią ir reaguoti į kibernetines atakas. Tai įgyvendinama
stiprinant nacionalinio kibernetinio saugumo centrą rengiant kibernetinio saugumo
ekspertus ir diegiant naujausias technologijas.
➢ Kuo plačiau informuosime visuomenę apie kibernetines grėsmes ir mokysime žmones,
kaip apsisaugoti internete. Tai padaroma per švietimo kampanijas, viešosios informacijos
priemones ir bendruomenės renginius.
➢ Vyriausybė, įmonės ir asmenys turi bendradarbiauti, kad įgyvendintų geriausią
kibernetinio saugumo praktiką. Tai atliekama naudojant tvirtus slaptažodžius, naujinant
programinę įrangą, saugant jautrius duomenis.
➢ Lietuva turi turėti aiškius planus, kaip reaguoti į didelio masto kibernetines atakas. Planai
turėtų apimti valstybės institucijas, įmones ir piliečius.
➢ Reguliariai tikrinsime reagavimo į incidentus planus, kad įsitikintumėme jų veiksmingumu.
Tai padaroma pratybomis ir modeliavimu.
➢ Kibernetinės atakos nėra vienos šalies problema. Lietuva turi bendradarbiauti su kitomis
šalimis ir tarptautinėmis organizacijomis, kad pasidalytų informacija ir geriausia praktika
kovojant su kibernetinėmis grėsmėmis.
➢ Po kiekvienos kibernetinės atakos svarbu pasimokyti ir pagerinti kibernetinio saugumo
pajėgumus. Tai padaroma tiriant incidentus, teikiant ataskaitas, tobulinant prevencines
priemones.
23
III. Švietimas ir mokslas
Dabartinė padėtis ir iššūkiai:
Pastaruosius 10 metų pokyčių švietime įvyko tiek daug, kad šiuo metu reikia ne esminių
reformų, o stabtelti ir atidžiai išanalizuoti, kas veikia, kas ne.
Bet kokios švietimo naujovės turi būti pagrįstos, į pokyčius privaloma įtraukti
bendruomenes, itin svarbu atlikti simuliacijas prieš įdiegiant naujoves realybėje.
Vertinant šios kadencijos Vyriausybės politiką švietimo ir mokslo srityje galima teigti, jog
rezultatai gana kuklūs, trūksta aiškių vektorių, kur link norima judėti. Bendrajame ugdyme kelti
tikslai buvo teisingi, tačiau jų buvo pernelyg daug, tad įgyvendinimas daugeliu atveju buvo
chaotiškas, skubotas, o tai vedė prie gilėjančių problemų sektoriuje. Tikslai tobulinti studijas ir
mokslą buvo gana nežymūs.
Aiškesnių pokyčių nesulaukė ir ikimokyklinis ugdymas. Įvedamos privalomos ikimokyklinio
ugdymo programos atrodo tarsi imitacija, o ne realus ėjimas užtikrinant ikimokyklinio ugdymo
kokybę.
Bendrojo ugdymo kontekste prioritetinis buvo Tūkstantmečio mokyklų (TŪM) projektas,
kurio sėkmingumu tenka abejoti. Tikslas buvo geras – sumažinti atotrūkį tarp mokyklų. Deja, tenka
konstatuoti, kad nors TŪM projektui skiriama 250 mln. eurų ES fondų ir valstybės biudžeto lėšų,
atotrūkis nesumažėjo: geros mokyklos tapo dar geresnėmis. Tiesa, verta atkreipti dėmesį, jog
keliant mokyklų tinklo kokybę Vyriausybės priimti sprendimai buvo geri, pasistūmėta į priekį iš
švietimo sistemos išgyvendinant jungtines klases.
Atnaujintas ugdymo turinys ir skubotas jo įgyvendinimas tapo dar vienu iššūkiu bendrojo
ugdymo sistemai. Nors deklaruojami tikslai diegti kompetencijomis grįstas ugdymą vėlgi buvo
teisingi, tačiau pamiršta, kad turinį įgyvendina mokytojai, kurių pa(si)rengimui dirbti ir netgi
mąstyti kitaip bemaž neskirta laiko ir pastangų. Vadovėlių, mokomosios medžiagos trūkumas tapo
pačių mokytojų rūpesčiu. Taip pat pastebėtina ir tai, kad mokytojai atnaujintame turinyje
pasigenda pamatinės ugdymo dedamosios – vertybinio pagrindo.
Tarpinių atsiskaitymų idėją galima vertinti teigiamai, tačiau procesas ir šiuo atveju
nesuvaldytas, jį sutrikdė gausybė chaotiškų veiksmų: teisės aktų keitimų, ministerijos požiūrio
pokyčių. Tai visiškai diskreditavo idėją visuomenėje.
Dar vienas šios kadencijos darbas – pasirengimas visuotinei įtraukčiai – taip pat kelia
abejonių. Įtrauktis įgyvendinama gana paviršutiniškai, beveik išimtinai atliepiant tik ugdymosi
poreikius, kylančius iš diagnozės. Tačiau net šiuo atveju nesugebama aiškiai įvardyti, kaip įtrauktis
24
turėtų vykti, vis dar nepatvirtinti visi reikiami aprašai, tvarkos ir pan., neužtikrintas reikiamų
priemonių prieinamumas mokykloms.
Įsipareigojimas rūpintis mokytoju liko vien lozungu. Karantinas, ukrainiečių integracija
mokyklose, įtraukiojo ugdymo iššūkiai kartu įgyvendinant šios kadencijos darbus krito ant
mokytojų pečių ir padidino jų įtampą nuovargį, nusivylimą. Nors mokslininkų tyrimai rodo
pasibaisėtiną Lietuvos pedagogų emocinę būklę, tačiau šios problemos sprendimui deramo
dėmesio nebuvo.
Vyriausybės lygmeniu inicijuota darbo grupė biurokratijai mokyklose mažinti taip ir
nepasiekė jokių rezultatų arba jie buvo visiškai nežymūs, nėmaž nesumažinę popierizmo krūvos,
griūvančios ant mokyklų vadovų galvų.
Tuo metu profesinio mokymo tinklas buvo tvarkomas, įstaigos buvo stambinamos, įkurta
mokymosi visą gyvenimą sistema, todėl galima teigti, jog sprendimai buvo geri.
Pagrindinis aukštojo mokslo pokytis – kolegijų tinklo ir veiklos reforma panaudojant ES
fondų lėšas. Po šios reformos nyksta aukštojo mokslo dualumas, todėl darosi sunku suprasti
kolegijų vaidmenį ir misiją. Įvestas mokslo kriterijų reikalavimas kolegijoms jas neabejotinai
atitolins nuo darbo rinkos poreikių.
Įvestas minimalus stojimo balas, nepriklausomai nuo to, ar stojama į valstybės
finansuojamas, ar nefinansuojamas vietas universitetuose ir kolegijose, yra teigiamas sprendimas.
Tikėtina, pozityvų impulsą suteiks ir įvesta antroji stojimo eilė asmenims iš socialiai jautrios
aplinkos.
Nors tiek aukštasis mokslas, tiek verslas daugelį metų indikuoja, kad Lietuvoje
egzistuojanti studijų klasifikacija neatliepia šiandienos poreikių, šia kryptimi nebuvo imtasi jokių
darbų. Dar vienas šios kadencijos Vyriausybės darbas – misijomis grįsto mokslo įtvirtinimas – irgi
neatnešė apčiuopiamų rezultatų.
Kaip ypač teigiamą darbą galima išskirti įvestą neformaliojo švietimo finansavimo krepšelį
suaugusiems. Tiesa, iniciatyva finansuojama ES fondų lėšomis, o tvaresnių finansavimo šaltinių
Vyriausybė nenumatė.
Nevalstybinis švietimas toliau diskriminuojamas nepaisant Vyriausybės įsipareigojimo
suvienodinti veiklos sąlygas.
Verta atkreipti dėmesį, jog buvo priimti reikalingi sprendimai, atliepiant Nacionaliniame
politinių partijų susitarime dėl švietimo iškeltus tikslus – mokytojų darbo užmokestis – 130 %, o
mokslininkų – 150 % vidutinio darbo užmokesčio.
25
Liberalų sąjūdis siūlo:
1. Ankstyvasis ir bendrasis ugdymas.
➢ Kokybiškas ikimokyklinis ugdymas turi būti prieinamas nepriklausomai nuo vaiko
gyvenamosios vietos, tam siūlome sudaryti sąlygas steigtis naujo tipo darželiams (šeimų
darželiams, mini mokykloms ir pan.).
➢ Skirsime daugiau dėmesio ikimokykliniam ugdymui, spręsdami ikimokyklinio ugdymo
programų įgyvendinimo kokybės klausimus, išgryninant ugdymo ir priežiūros sąsajas
ankstyvajame ugdyme, atskirsime pedagogines, nepedagogines kompetencijas ir
funkcijas.
➢ Ikimokyklinės įstaigos neretai negali priimti vaikų, turinčių specialiųjų poreikių, nes
darželių erdvės nėra pritaikytos šių vaikų saugumui užtikrinti, o pedagogams trūksta žinių,
kaip geriausiai patenkinti jų poreikius. Gerinsime darželių prieinamumą ir didinsime
švietimo pagalbos specialistų skaičių.
➢ Sudarysime galimybes visų lygių privačioms ir valstybinėms švietimo įstaigoms konkuruoti
lygiomis sąlygomis. Turi būti sudarytos sąlygos naujų tipų švietimo įstaigoms steigtis –
šeimų darželiams, mini mokykloms.
➢ Sieksime sumažinti įtampas ir nuovargį, šiuo metu tvyrantį bendrojo ugdymo sistemoje.
Dėl šios priežasties neinicijuosime naujų pertvarkų, kurios tik dar labiau apsunkintų
padėtį. Kartu atidžiai stebėsime vykstančius procesus ir taisysime išryškėjančias klaidas.
Pagrindinis darbas šioje srityje bus stiprinti pedagogų korpusą, darbo sąlygas ir
kompetencijas, auginti pasitikėjimą mokytoju, pagalbos specialistu, mokyklos vadovu.
➢ Inicijuosime diskusijas ugdymo turinio koncepcijai atnaujinti ir atitinkamai tolesnių krypčių
turiniui tobulinti.
➢ Stiprinsime pilietinio sąmoningumo ugdymą visose klasėse pasitelkdami Kraštoapsaugos
ministerijos, NVO sukauptą patirtį.
➢ Didinsime interaktyvių mokymo priemonių prieinamumą visose mokyklose,
standartizuosime interaktyvių sprendimų pritaikymą, kad mokyklai būtų paprasčiau
įsigyti priemonių pagal savo pobūdį.
➢ Plėtosime naujų mokytojų pritraukimą iš privataus sektoriaus bei kitų viešojo sektoriaus
sričių, skatinsime perkvalifikavimo iniciatyvas.
➢ Suteiksime papildomas galimybes ir atsakomybes mokyklos bendruomenei priimant
sprendimus visais mokyklos darbo organizavimo aspektais. Mažinsime mokykloms
tenkančią biurokratinę naštą.
➢ Stiprinsime mokytojų kūrybiškumo, skaitmenines ir kitas kompetencijas. Turime susitarti
dėl naujo mokytojų vaidmens šiuolaikinėje mokykloje.
➢ Plėtosime patrauklias formalias ir neformalias mokinių fizinio aktyvumo veiklas.
➢ Sieksime kuo paprasčiau ir sklandžiau į ugdymą procesą įtraukti reemigrantus.
26
➢ Plėtosime investicijas į kvalifikuotų ir iniciatyvių vadovų paiešką bei dabartinių tobulinimą.
Tolygiai didinsime mokyklų vadovų atlyginimus.
➢ Sieksime, kad kiekvienoje Lietuvos mokykloje būtų užtikrintos sąlygos visų vaikų
visaverčiam ugdymui(si). Dėmesį skirsime metodams, kurie padėtų sunkiau prie
dabartinės sistemos prisitaikančius mokinius visavertiškai įtraukti į ugdymo procesą.
➢ Inicijuosime švietimo inovacijų fondą, skirtą mokykloms, mokytojams ir/ar
nevyriausybinėms organizacijoms diegti ugdymo inovacijas.
2. Profesinis ir aukštasis mokslas.
➢ Gerinsime profesinio mokymo prieinamumą, galimybes mokytis ir persikvalifikuoti jau
dirbantiems ir įgijusiems išsilavinimą asmenims.
➢ Tobulinsime priėmimą į aukštąsias mokyklas ir paramą studijoms, siekdami, kad aukštasis
išsilavinimas būtų prieinamas visiems jo siekiantiems Lietuvos gyventojams, o studentai
būtų tinkamai pasirengę studijoms.
➢ Stiprinsime Lietuvos aukštojo mokslo tarptautinį patrauklumą ir Lietuvoje studijuojančių
užsieniečių integraciją į Lietuvos darbo rinką ir visuomenę.
➢ Skatinsime bendrųjų socialinių ir kultūrinių kompetencijų ugdymą aukštosiose mokyklose.
➢ Skatinsime atsirasti naujas studijų programas, orientuotas į visuomenėje vykstančias
transformacijas.
➢ Sukursime talentingiausių studentų skatinimo ir tobulėjimo programą.
➢ Išlaikysime aukštojo mokslo dualumą stiprindami kolegijų sektoriaus sąsajas su profesinio
rengimo sistema ir regionų socialinės, ekonominės ir kultūrinės plėtros poreikiais.
➢ Peržiūrėsime pramoninės doktorantūros organizavimo modelį, siekiant atliepti tiek
pramonės, tiek mokslinių tyrimų institucijos, kartu vykdančios pramoninę doktorantūrą,
interesus. Šiuo metu galiojanti pramoninės doktorantūros tvarka nėra patraukli nei
mokslinių tyrimų institucijoms, nei verslui.
➢ Stiprinsime doktorantūros studijas peržiūrint doktorantūros organizavimą ir ypač
užtikrinant universitetų kartu su mokslinių tyrimų institutais vykdomų doktorantūros
studijų kokybę.
➢ Skatinsime tarpdisciplinines studijų programas, galimybes gauti skirtingo profilio
išsilavinimą.
➢ Užtikrinsime pasiteisinusių ES lėšomis finansuojamų projektų (pavyzdžiui, neformaliojo
suaugusių krepšelio) tęstinumą.
➢ Į vykdomus projektus ir veiklas įtrauksime nevalstybinio sektoriaus švietimo įstaigas.
Inicijuosime diskusijas nevalstybinio ir valstybinio sektoriaus institucijų finansavimui ir
atskaitomybei suvienodinti ir suderinti.
➢ Dėsime visas pastangas, kad partijų susitarime dėl švietimo politikos įtvirtintas pažadas
padidinti mokytojų ir mokslininkų darbo užmokestį būtų išlaikytas ir įgyvendintas.
27
3. Moksliniai tyrimai.
➢ Sieksime ne mažiau kaip 1,5 % nuo BVP skirti moksliniams tyrimams ir eksperimentinei
plėtrai.
➢ Didinsime tyrėjų skaičių, sukursime galimybes dirbti tiriamąjį darbą tiek valstybiniuose
universitetuose, tiek privačiame sektoriuje.
➢ Stiprinsime Lietuvos visuomenės ir kultūros mokslinius tyrimus.
➢ Užtikrinsime kryptingą ir efektyvų viešųjų išteklių panaudojimą – peržiūrėsime mokslinių
tyrimų ir eksperimentinės plėtros ir inovacijų (sumaniosios specializacijos) sritis, jas
susiaurinant, orientuojantis į dabarties ir ateities, tarpdisciplinines technologijas (dirbtinio
intelekto, autonominių sistemų, išplėstinės ir virtualiosios realybės, genų redagavimo,
kvantinės kompiuterijos).
➢ Inicijuosime diskusijas dėl mokslo vertinimo sistemos pertvarkos, daugiau dėmesio
skiriant kokybiniam mokslinės veiklos rezultatų vertinimui ir jų pritaikymui sprendžiant
valstybei ir visuomenei svarbius iššūkius bei atsižvelgiant į Mokslinių tyrimų vertinimo
tobulinimo koalicijos (COARA) siūlomas gaires.
➢ Stiprinsime mokslinių tyrimų sistemos sąsają su valstybei ir visuomenei svarbių iššūkių
sprendimu, tobulinsime programinį-konkursinį mokslo finansavimą ir sutartimis grįstą
mokslinių tyrimų institucijų finansavimą.
➢ Sudarysime sąlygas universitetuose sukurtiems tyrimų rezultatams vystytis ir būti
išbandytiems eksperimentavimo erdvėse, bandomojoje aplinkoje („smėlio dėžėse“).
➢ Mažinsime MTEPI programų fragmentaciją.
➢ Pakviesime Lietuvoje savo filialą atidaryti vieną pažangiausių pasaulio mokslinių tyrimų
organizacijų (pavyzdžiui, Toronto universiteto Biotechnologijų institutą).
➢ Stiprinsime Lietuvos ateities raidos galimybių mokslinę analizę, pagrįstą dabarties
tendencijų vertinimu ir strateginėmis įžvalgomis.
4. Neformalusis ugdymas.
➢ Skirsime neformaliojo švietimo krepšelį ir ikimokyklinukams.
➢ Plėtosime modulinių aukštojo mokslo studijų ir mikrokreditų (mikrokredencialų) pasiūlą,
užtikrindami lanksčias galimybes mokytis visą gyvenimą.
➢ Sukursime programą „Didžiuojuosi savo šaknimis“, skirtą tautinėms mažumoms.
Skatinsime tautines bendrijas pristatyti savąsias šaknis bei istoriją lietuviams ne
konkuruojant, o sudominant. Skatinsime tautinių mažumų sekmadieninių mokyklų
kūrimąsi ir plėtrą.
➢ Ugdysime mokymosi visą gyvenimą kultūrą. Plėtosime mokymosi visą gyvenimą
galimybes, sukursime finansinių paskatų sistemą darbdaviams, kurie sistemingai rūpinasi
tobulinti darbuotojų kompetencijas.
➢ Sudarysime palankias sąlygas plėtoti neformalias veiklas mokyklose ne pamokų metu.
28
IV. Kultūra, kultūros ir kūrybinės industrijos
Dabartinė padėtis ir iššūkiai:
Lietuvoje kultūra išgyvena gerus laikus: pastaraisiais metais menininkai pelnė daugybę
tarptautinių įvertinimų garsindami Lietuvą ir jos kūrėjus. Kino autoriai pelnė aukščiausių
nominacijų ir laimėjimų Europos kino apdovanojimuose (Venecijos, Sandanso, Kanų, Lokarno
filmų festivaliai), Lietuvos muzikos atstovai paskelbti geriausiais operos solistais pasaulyje ir
Europoje, o performansas „Saulė ir jūra“ pelnė triumfą Venecijos bienalėje.
Būtina paminėti sėkmingai įvykdytą ir kitiems pavyzdžiu tapusį Kauno, kaip Europos
kultūros sostinės 2022 m., projektą, į UNESCO pasaulio paveldo sąrašą įrašytą Kauno tarpukario
modernizmo architektūrą ir kitą didelį pasiekimą – galimybę šių metų rudenį organizuoti Lietuvos
kultūros sezoną Prancūzijoje.
Dideliu pasiekimu laikytinas Seime priimtas Kultūros politikos pagrindų įstatymas, kurio
esmę sudaro – kultūros virsmas iš atskiro sektoriaus į horizontaliąją vertybę, turinčią įtakos visoms
valstybės gyvenimo sritims. Įstatyme apibrėžtas kultūros santykis su švietimu, aplinkos apsauga,
užsienio politika, sveikatos apsauga, savivaldybėmis, NVO ir t.t. Įtvirtinti esminiai principai ir
vertybės didinant kultūros svarbą tiek valstybėje, tiek visuomenėje.
Pagal „Eurostat“ duomenis, žmonių, dirbančių kultūros sektoriuje (ir viešajame, ir
privačiame, ir NVO) skaičius auga tik trijose ES šalyse – Prancūzijoje, Portugalijoje ir Lietuvoje.
Sparčiausiai šis skaičius auga būtent Lietuvoje – daugiau kaip 6 % (2022 m. duomenimis). Vadinasi,
sektoriui buvo pritaikytos veiksmingos pandemijos valdymo ir atsigavimo po jos priemonės,
kultūros sektoriuje žmonės jautėsi saugūs. Verta paminėti, jog kultūros sektoriuje reikšmingai kilo
vidutinis darbo užmokestis – nuo 2020 m. padidėjo daugiau kaip 400 eurų į rankas.
Popandeminis laikotarpis pasižymėjo didele įvairių renginių gausa. Kultūros žmonės buvo
ypač aktyvūs palaikydami Ukrainą ir organizuodami bendrus projektus su Ukrainos kūrėjais ir
Ukrainos kultūros įstaigomis. Išsiplėtė kultūros geografija: per gana trumpą laiką atsivėrė 16 naujų
kultūros erdvių (Klaipėdos muzikinis teatras, Stasio Eidrigevičiaus menų centras, Sapiegų rūmai ir
kt.).
Verta paminėti žiniasklaidos politikos pokytį. Pasauliniame spaudos laisvės indekse Lietuva
pakilo į 7 vietą iš 28 (2023 m.), šiais metais smuktelėjome į 13 vietą. Lietuvos pastangomis į ES
sankcijų prieš rusiją paketus įtrauktas rusiškų TV kanalų blokavimas ES teritorijoje.
NVO įgalinimas išlieka aktualus. Valstybė galėtų dar aktyviau įtraukti NVO į kultūros
vyksmą. Būtina didinti turiniui skirtus biudžetus – tiek Lietuvos kultūros tarybai, tiek Lietuvos kino
centrui, galiausiai – Muziejų programai, kuri šiuo metu perkelta Kultūros ministerijos žinion.
29
Kultūros ir švietimo sąveika iki šiol nesklandi: kultūra iš esmės nėra tiek pasitelkiama kaip
horizontali vertybė, kiek galėtų. Ne visose savivaldybėse veikia Socialinis receptas, reikia sparčiau
vykdyti projektus ES lėšomis. Kultūros kūrybinių industrijų sektorius vis dar stokoja tvarumo bei
sisteminio požiūrio.
EBPO tyrimo duomenimis (2020 m.), Lietuva yra viena iš 4 Europos valstybių, kartu su
Vengrija, Slovakija, Rumunija netaikančių mokestinių paskatų paramą teikiantiems fiziniams
asmenims. Šalys, netaikančios mokestinių paskatų fizinių asmenų teikiamai paramai, atsilieka ir
pagal gyventojų dosnumo rodiklius (2023 m. Pasaulio dosnumo indekse Lietuva pagal gyventojų
teikiamos piniginės paramos rodiklį užima tik 109 vietą iš 142 pasaulio valstybių). Užsienio šalių
praktika rodo, kad tiek fiziniai, tiek juridiniai paramos teikėjai pozityviai vertina mokestines
paskatas. Šalyse, taikančiose mokestines paskatas fiziniams paramos teikėjams, pastarieji yra 12
% labiau linkę aukoti, nei šalyse, neturinčiose tokių paskatų.
Lietuvoje puikiai veikia pelno mokesčio lengvata kinui, kuri leidžia į industriją pritraukia
nuo 11 mln. eurų 2020 m. iki 21 mln. eurų 2023 m. Lietuvoje taip pat galioja lengvatinis PVM
tarifas spausdintoms ir elektroninėms knygoms, renginių lankymui, bilietams. Ne pelno
siekiančios organizacijos yra atleistos nuo PVM.
2022 m. Kultūros ir kūrybinių industrijų (KKI) sukuriama vertė stipriai augo – 14,5 %, o tai
sudarė 1,9 % BVP. Valstybės duomenų agentūra preliminariai įvertino 2022 m. KKI sukuriamą BVP
dalį pagal atnaujintą 72 ekonominių veiklų sąrašą. KKI sektoriaus sukuriama BVP dalis 2022 m.
sudarė 3,28 %. Tai yra itin reikšminga ekonomikos dalis. Palyginimui kiti sektoriai: augalininkystė
ir gyvulininkystė, medžioklė ir susijusių paslaugų veikla sudarė 2,8 %, maisto produktų, gėrimų ir
tabako gaminių gamyba – 3,19 %, nekilnojamojo turto operacijos, išskyrus būsto, kuriame gyvena
savininkas, sąlyginė nuoma – 3,1 % ir pan.
Pastaruosius kelis metus pastebimas stabilus užimtųjų skaičiaus augimas KKI sektoriaus
įmonėse atitinkamai 48,75 tūkst. 2019 m., 49,12 tūkst. 2020 m. 50,2 tūkst. 2021 m. ir 55,85 tūkst.
2022 m. Lyginant jaunimo (15–29 m.) užimtumo struktūrą KKI sektoriaus viduje ir su Lietuvos
vidurkiu, patvirtinamos Europos Komisijos išvados, kad KKI yra vienas dinamiškiausių Europos
sektorių, kuris rodo didesnį nei vidutinį augimą ir kuria palankias sąlygas darbui bei kitų patrauklių
formų užimtumui, ypač jaunimui, kartu stiprinant ir socialinę sanglaudą.
Dauguma kultūros ir kūrybinių industrijų įmonių įsikūrusios didžiuosiuose Lietuvos
miestuose – Vilniuje 41 %, Kaune 14 %, tokios tendencijos pastebimos ir pasauliniu mastu.
Liberalų sąjūdis siūlo:
30
1. Dėmesys kūrėjams, kultūros dalyviams, kultūros darbuotojams ir įstaigoms.
➢ Visose kultūros srityse mažinsime hierarchiškumą, centralizaciją, diegsime pagarbaus
atstumo, savireguliacijos principus, ypač finansavimo programų reikalais. Būtina išryškinti
individualaus kūrimo vertę. Meno kūrėjams ir kultūros dalyviams parengsime aktualias
kompetencijų bei įgūdžių gerinimo priemones, bendradarbiavimo ir sklaidos
instrumentus, leisiančius visuomenei pristatyti meno kūryboje atsispindinčią meninės
raiškos įvairovę.
➢ Toliau didinsime kultūros ir meno darbuotojų atlyginimus: kultūros sektoriaus atlyginimų
vidurkis turi pasiekti vidutinį šalies atlyginimų vidurkį.
➢ Daugiau dėmesio skirsime turinio finansavimui. Žymiai padidinsime lėšas, skiriamas
Lietuvos kultūros tarybai ir Muziejų veiklos skatinimo planui, kuris skirtas kilnojamųjų
kultūros vertybių įsigijimo, tyrimo, restauravimo ir sklaidos projektams finansuoti.
➢ Kiekvienais metais telksime kultūros sektorių dalyvauti tokiuose tarptautiniuose
formatuose kaip Europos kultūros sostinės, Lietuvos sezonas Prancūzijoje ir pan.
Skatinsime meno kūrėjus dalyvauti ir atstovauti Lietuvai įvairiose kultūros ir meno
platformose, „Performa“ bienalėje Niujorke ir kt. Rengiant ir įgyvendinat valstybės ir jos
kūrėjų svarbių sukakčių ir metinių programas įtrauksime individualius kūrėjus. Su kūrėjais
ir partneriais Lietuvoje ir užsienyje įgyvendinsime M. K. Čiurlionio 150-ųjų gimimo metinių
programą.
➢ Sudarysime palankias ir skatinančias sąlygas biudžetinėms kultūros sektoriaus
institucijoms užsidirbti reikšmingą dalį lėšų savo veikloms.
➢ Modernizuosime kultūros infrastruktūros objektus sudarant sąlygas plėsti teikiamas
paslaugas, didinti jų kokybę, įvairovę, skatinti interaktyvumą ir prieinamumą, tenkinant
šiuolaikinės visuomenės poreikius ir stiprinant socialiai pažeidžiamų visuomenės grupių
įsitraukimą dalyvauti kultūroje.
➢ Inicijuosime programas, skatinančias kultūros paslaugas kurti ir pritaikyti socialinę
atskirtį patiriančioms, skirtingą negalią turinčioms visuomenės grupėms.
➢ Spręsime muziejinių vertybių saugyklų poreikius. Pastatysime modernią, lankytojams
atvirą, centralizuotą muziejinių vertybių saugyklą su kompetencijų centru Rumšiškėse.
Pasitelkdami viešojo ir privataus sektoriaus partnerystę, spręsime muziejinių vertybių
saugyklos poreikio klausimą Vilniuje.
➢ Nuosekliai didinsime finansavimą knygoms ir kitiems dokumentams įsigyti ir per kadenciją
pasieksime ES vidurkį. (2021 m. vidutiniškai vienam gyventojui tenkanti valstybės biudžeto
dalis buvo 1,00 euras, 2024 m. – 1,07 euro, kai ES vidurkis – 1,22 euro).
➢ Užtikrinsime vienodas galimybes tobulinti bendrąsias, vadybines ir profesines
kompetencijas visiems viešojo, nevalstybinio ir privataus sektoriaus kultūros
darbuotojams.
31
2. Tarpsritinis ir tarpinstitucinis bendradarbiavimas.
➢ Laikysimės Kultūros politikos pagrindų įstatyme įtvirtintų kultūros politikos formavimo ir
įgyvendinimo principų, parengsime įstatymo nuostatų įgyvendinimo rekomendacijas.
Detalizuosime kitų politikos sričių sąsajų su kultūra horizontalumo vertes, pasiūlydami
tarpsritinius sprendinius: švietimui, aplinkos apsaugai, užsienio politikai, socialinei
politikai, sveikatos apsaugai ir kt.
➢ Švietimo įstaigos ir Lietuvos mokslo ir studijų institucijos sudaro sąlygas įgyti ir ugdo
kultūrines ir kūrybines kompetencijas. Kultūra yra aktuali formaliojo ir neformaliojo
švietimo dalis, kultūrinės edukacijos, skaitymo skatinimo, raštingumo ugdymo ir
mokymosi visą gyvenimą pagrindas ir mokslinių tyrimų objektas. Tai pabrėždami,
stiprinsime kultūros ir švietimo ryšį, prioritetą teikdami kelti mokytojų kompetencijas
kultūros srityje. Įgyvendinsime Kultūros paso programos plėtrą visuose švietimo sistemos
lygmenyse, į sklandesnį proceso koordinavimą įtraukdami savivaldybes bei kultūros
dalyvius.
➢ Visos Lietuvos savivaldybės dalyvaus Socialinio recepto projekte, kuris suteikia galimybę
senjorams įsitraukti į įvairias nemokamas kultūrines, dailės, muzikos, sporto, neformaliojo
švietimo, savanorystės ir kitas veiklas, turiningai praleisti laiką sykiu pabendrauti ar
užmegzti ryšių su savo bendraamžiais. 2024 metais projektas vykdomas 13-oje Lietuvos
savivaldybių: Vilniaus m., Kauno m., Rokiškio r., Visagino m., Anykščių r., Panevėžio m.,
Klaipėdos m., Telšių r., Marijampolės r., Biržų r., Druskininkų m., Tauragės r., Šiaulių m.
savivaldybėse.
➢ Spręsime kultūros specialistų poreikio regionuose iššūkius, inicijuosime susitarimą tarp
valstybės, savivaldybių ir mokslo institucijų.
➢ Kultūros prieinamumą užtikrinsime bendradarbiaudami su Susisiekimo ministerija bei
savivaldybėmis. Geras susisiekimas artina žmogų patirti turtingesnį kultūrinį vyksmą.
Skatinsime muziejų ir profesionaliojo scenos meno įstaigų mobilumo programas.
3. Kultūros vertybių apsauga.
➢ Padvigubinsime lėšas Nekilnojamųjų kultūros vertybių tvarkybos darbų (paveldotvarkos)
finansavimui.
➢ Paveldotvarkos programoje pirmenybę teiksime regionų savitumą atspindintiems
paveldo objektams (t. y. Mažosios Lietuvos marinistinis paveldas, pajūrio rekreacinė
architektūra, etnografinių kaimų ir istorinių miestelių paveldas, tarpukario modernizmo
statiniai, gynybiniai įtvirtinimai, rezistencijos paveldas, pramonės paveldas ir t.t.).
➢ Didesnį dėmesį teiksime kultūros paveldui aktualizuoti ir įveiklinti. Kūrybiškumas taps
pamatiniu finansavimo programų reikalavimu.
32
➢ Skatinsime kultūrinį verslumą regionuose, pasitelkdami kūrybiškos vietokūros metodus,
sudarančius galimybę į kūrybos procesą įtraukti vietos bendruomenę, kūrėjus, verslus,
savivaldą. Parengsime ir įgyvendinsime Kūrybiškos vietokūros programą.
➢ Parengsime ir įgyvendinsime Socialiai atsakingos paveldotvarkos programą, skirtą
daugiabučių paveldo objektams sutvarkyti.
➢ Parengsime Lietuvos kultūros vertybių, esančių užsienyje, išsaugojimo programą,
numatančią konkrečius kultūros vertybių atskleidimo, įrašymo į sąvadą, apsaugos ir
išsaugojimo bei susigrąžinimo veiksmus su konkrečiais jų atlikimo terminais. Skirsime
programos įgyvendinimui reikalingas lėšas ir imsimės realių programos įgyvendinimo
darbų.
➢ Karo Ukrainoje kontekste užtikrinsime Lietuvos meno vertybių apsaugą, nuolatinį
mobilizacijos, evakuacijos planų atnaujinimą ir jų gyvybingumą, reaguojant į galimus
geopolitinius iššūkius ir ekstremalias situacijas.
➢ Užtikrinsime, kad Gedimino kalnas būtų sutvarkytas.
4. Kritiškai mąstančios asmenybės ugdymas.
➢ Karo Ukrainoje kontekste pasitelksime kultūrą patriotiškumui ugdyti. Supraskime iš naujo,
ką reiškia laisvė ir demokratija. Kultūra gali skleistis patriotizmo pavidalais, kartu
skatindama solidarumą ir įkvėpimą.
➢ Kursime kritiškai mąstančią visuomenę, atsparią dezinformacijai ir propagandai. Stipri
žiniasklaida – būtina sąlyga atsparios visuomenės kūrimui.
➢ Didinsime finansavimą Medijų rėmimo fondui. Jis prisidės keliant žiniasklaidos kokybę,
skatins pliuralizmą, demokratinius procesus šalies regionuose, visuomenei ir valstybei
reikšmingo, kokybiško, etiško ir politiškai neutralaus visuomenės informavimo priemonių
turinį, sklaidą ir sklandžią viešosios informacijos rengėjų ir platintojų veiklą.
➢ Visuomeninis transliuotojas išliks nepriklausomas nuo valdžios institucijų. LRT turi būti
pavyzdys ir kokybės etalonas.
➢ Mokslo pažanga, technologijos, dirbtinis intelektas skatina proveržį, taip pat ir kultūros
srityje. Siekdami pasinaudoti naujųjų technologijų banga ir įgauti konkurencinio
pranašumo, reguliacinius veiksmus šioje terpėje atliksime tik autorių teisių apsaugai, teisei
į sąžiningą atlygį kūrėjams ir status quo žmogaus teisių apsaugos procesuose užtikrinti.
➢ Įtvirtinsime pagarbą autorių teisėms visose srityse. Skatinsime teisėtą kūrinių bei
gretutinių teisių objektų panaudojimą, ugdysime visuomenes jautrumą kūrybinei veiklai
bei autorių ir gretutinėms teisėms, stiprinsime nepakantumą ̨ neteisėtam turinio
naudojimui.
➢ Stiprinsime šalies gyventojų medijų ir informacinio raštingumo ugdymą per šalies viešąsias
bibliotekas taip ugdydami kritiškai mąstančią visuomenę, gebančią atsirinkti ir tinkamai
interpretuoti gaunamą informaciją. Stiprinsime bibliotekų specialistų – medijų ir
informacinio raštingumo konsultantų – kompetencijas.
33
5. Kultūros ir kūrybinės industrijos.
➢ Investuosime į kultūros ir kūrybinių industrijų ekosistemos kūrimą ir vystymą.
➢ Lietuvoje veikiančias inovacijų skatinimo, investicijų ir startuolių ekosistemas pritaikysime
kūrybinių industrijų poreikiams. Tai leis augti itin aukštomis kompetencijomis ir talentais
grįstam sektoriui. Įmonės, kurios savo veikloje integruoja technologijas, kuria inovacijas ir
iš esmės dirba naujųjų kūrybinių industrijų srityje (t.y. vizualiniai menai, vaizdo žaidimai,
kinas, muzika, naujosios medijos) generuoja didžiąją dalį kultūros ir kūrybinių industrijų
sukuriamos pridėtinės vertės. Sektorius yra sukaupęs didelį inovacijų, augimo potencialą.
➢ Panaudosime kultūros ir kūrybinių industrijų potencialą šalies žinomumui ir patrauklumui
didinti, pozicionuojant Lietuvą kaip patrauklią šalį talentams augti ir jiems pritraukti.
➢ Plėtosime pažangią KKI ekosistemą telkdami ir stiprindami jos potencialą. Sudarysime
sąlygas tarpdiscipliniškumui, globalių talentų augimui, aukštos pridėtinės vertės produktų
ir paslaugų kūrimui.
➢ Sudarysime patrauklias sąlygas globaliems talentams augti, atvykti ir gyventi Lietuvoje,
gerinsime mokestinę aplinką KKI, svarstysime pelno mokesčio lengvatą išplėsti į šiuos KKI
sektorius: žaidimų, dizaino, muzikos ir scenos, vizualiųjų menų, ArtTech.
➢ Sudarysime sąlygas talentų auginimui (akseleravimui), pritraukimui ir perkvalifikavimui
KKI sektoriuje. Spręsime sektorinio ir fragmentinio požiūrio iššūkius bei sukursime talentų
vystymo sistemą, apimančią visą talentų auginimo grandinę (mokykla, profesinis
ugdymas, aukštasis mokslas, perkvalifikavimas, viso gyvenimo mokymasis ir kt.),
plėtosime tarpsektoriškumą.
➢ Stiprinsime tarptautiškumą, didinsime KKI galimybes įeiti į tarptautinės rinkos vertės
grandines, bendradarbiauti su užsienio aukštosiomis mokyklomis, talentus
atstovaujančiomis agentūromis, organizuoti verslo, žinių mainų misijas.
➢ Vykdysime KKI nacionalinės statistikos ir tyrimų užsakymus, kad galėtume formuoti ir
įgyvendinti įrodymais grįstą KKI politiką ir vystyti talentų galimybes.
➢ Skatinsime KKI eksportą: sukursime arba pritaikysime priemones, skirtas pristatyti KKI
užsienio rinkose.
6. Kultūros ir verslo bendradarbiavimas.
➢ Kultūros ir verslo bendradarbiavimas bus grįstas pasitikėjimu. Toliau sudarysime sąlygas
verslui naudotis mokesčio lengvata kino gamybai ir ją taikysime plačiau. Skatinsime
savivaldybes kultūros rėmėjams taikyti lengvatas žemės, valstybinės žemės nuomos ir
nekilnojamojo turto mokesčiams.
➢ Sukursime specialią programą Lietuvos kultūros taryboje, kurią sudarys ne tik valstybės
biudžeto, bet ir pritrauktos privačios lėšos.
➢ Skatinsime privačių asmenų teikiamą paramą kultūros NVO. GPM mokestis asmeniui bus
skaičiuojamas nuo metinių/mėnesio pajamų atimant suteiktą labdarą ar paramą kultūros
NVO. Mokestinės paskatos fiziniams asmenims, kurie yra paramos teikėjai, galimos tokios:
34
GPM lengvata, veikianti atskaitos principu, mokesčių kreditas, lygiaverčio finansavimo
modelis. Svarbu išanalizuoti kiekvieno jų poveikį Lietuvos finansams, ekonomikai,
socialinei aplinkai, viešojo valdymo ir teisinei sistemai ir parinkti tinkamiausią sprendimą.
35
V. Aplinkosauga ir energetika
Dabartinė padėtis ir iššūkiai:
Galime pasidžiaugti, kad per pastaruosius metus Lietuva pasiekė gerų rezultatų
aplinkosaugos srityje. Palyginti su 1990 m. duomenimis, Lietuvoje šiltnamio efektą sukeliančių
dujų (ŠESD) išmetimas mažėjo labiausiai iš visų 28 ES valstybių – 57 %. Pažymėtina, kad rezultatai
pasiekti nepaisant šalies ekonomikos augimo, be to, prognozuojama, kad teigiamos mažėjimo
tendencijos išliks toliau. Tai sudaro geras sąlygas ateityje siekti nulinės ŠESD emisijų ekonomikos.
Tačiau klimato kaita, tarša bei išteklių pereikvojimas kelia egzistencinę grėsmę, todėl turime dėti
pastangas Lietuvoje keisti gamybos ir vartojimo įpročius bei gyvenimo būdą.
Lietuvoje tinkamai išvaloma tik 75 % į vandenis išleidžiamų nuotekų, o apie 20 %gyventojų
vis dar negauna centralizuotų nuotekų tvarkymo paslaugų. Šalyje net 64 %. paviršinių vandens
telkinių būklė negera ir situacija tik blogėja. Į Baltijos jūros centrinę dalį iš Lietuvos patenka beveik
dvigubai už leistiną didesnis azoto taršos kiekis.
Įvertinant ES siekį 2050 m. tapti klimatui neutralia, Lietuva yra viena iš pirmaujančių šalių.
2022 m. 5 % sumažėjo šilumos efektas (lyginant su 2021 m.), didėja miškų plotas, pagerėjo atliekų
perdirbimo, centralizuoto vandens ir nuotekų pajungimo padėtis, mažėja užterštumas.
Būtina įsisąmoninti, kad dėl klimato kaitos vykstantys pokyčiai pereinant prie naujo
ekonomikos modelio spręs ne tik ekologines krizes, bet ir sukurs naujų prasmingų darbo vietų.
Gerinant aplinkos apsaugos rodiklius, lemiamą įtaką turėjo ES investicijos. Deja, jos
baigiasi, komunalinių įmonių infrastruktūrai reikės papildomų lėšų, o tai neišvengiamai palies ir
jau paliečia savivaldybes. Aplinkosauginės investicijos tiek į infrastruktūrą, tiek į jos išlaikymą
nuguls ant vartotojų pečių per didesnius mokesčius. Todėl reikalingas lūžis savivaldoje tinkamai
įvertinti aplinkosauginį kontekstą. Aplinkosauga visada siesis su didesnėmis sąnaudomis ir
investicijomis.
Tiek visuomenėje, tiek viešojoje politikoje dar stokojame supratimo apie aplinkosaugą
kaip viešąjį interesą. Planuojant investicijas, kur kas geriau suprantame jų poreikį, pavyzdžiui,
švietimui, krašto apsaugai, bet ne aplinkosaugai. Nors visuomenės nuomonė apie aplinkosaugą ir
ekologiją keičiasi, reiklumas didelis, tačiau svarstyti apie mokestinę šio reikalo pusę nelengva.
Rūšiavimas, taupesnis, tvaresnis vartojimas tampa šiuolaikinės visuomenės bruožu. Stebime
aktyviai įsitraukiančią visuomenę apsaugant želdynus. Tuo metu miškų saugojimo plėtrai,
nuosavybės teisių miške iššūkiams spręsti reikia skirti ne mažiau kaip 400 mln. eurų per 3 metus.
Lietuva turi mažai įtakos reguliuoti aplinkosaugos teisę, nes tai – tai pirmiausia yra ES
prerogatyva. Trečdalį ES teisės sudaro aplinkosauginė teisė. Išskirtiniai reguliavimai konkrečioje
36
ES valstybėje arba aplinkosaugos standartų pakėlimas ES mastu veja lauk industrijas iš atskirų
valstybių ir ES rinkos, todėl Europa priversta importuoti išteklius, produktus iš kitų rinkų, kur tarša
didesnė. Lietuvoje kasmet išleidžiame apie 6 mlrd. eurų importuodami elektrą, dujas, naftos
produktus. Išlieka sudėtinga situacija transporto sektoriuje: naftos vartojimas didėja, CO2
išmetimas auga.
ES Apyvartinių taršos leidimų prekybos sistemoje dalyvaujančių didžiųjų energetikos ir
pramonės įmonių tarša mažėja, nes sistema veikia kaip akstinas mažinti CO2 išmetimus, vis dėlto
kai kurie sektoriai, kaip transportas, žemės ūkis ir pan. į sistemą neįtraukti. Iki 2030 m. tokių
sektorių, kurie nepatenka į sistemą, ES nusibrėžusi sumažinti 40 %, Lietuva – 21 %, lyginant su
išmetimais 2005 metais. Lietuvai pasiekti šiuos tikslus yra didelis iššūkis, todėl greičiausiai prireiks
pirkti kvotas iš kitų ES šalių.
Ekonomikos gaivinimo ir atsparumo (RRF) lėšos suteikia galimybę aktyviau subsidijuoti
saulės elektrines įsirengiančius gaminančius vartotojus, gaminančių vartotojų skaičius išaugo,
tačiau taikoma apskaitos sistema lemia, kad elektros tiekėjai vengia aptarnauti gaminančius
vartotojus, nes iš jų elektrą tiekėjai privalo paimti saulėtomis dienomis, kai elektros pasiūla rinkoje
didelė, o atiduoti, kai elektra rinkoje brangi, taip suformuojant santykinius nuostolius šiame rinkos
segmente. Tokiu būdu didesnė gaminančių vartotojų rėmimo dalis ėmė gulti ant tiekėjų.
Liberalizavus elektros rinką, esminės problemos ėmė ryškėti 2023 m., kai vartotojai,
užfiksavę kainas aukščiausių kainų rinkoje metu 2022 m. rudenį, toliau mokėjo dideles sąskaitas
už elektrą, nepaisant elektros rinkoje sparčiai mažėjančių kainų. Daliai tiekėjų irgi pritrūko
lankstumo ir geranoriškumo reaguojant į pasikeitusią situaciją rinkoje, kai buvo pasirinkta pozicija
kietai ginti kontraktus, nevertinant reputacinės žalos, kurią tokia pozicija davė tiek patiems
tiekėjams, tiek visai elektros rinkos liberalizacijos politikai bendrai paėmus.
Lietuva save pozicionuoja kaip jūrinę valstybę, tačiau tai atneša ne tik galimybes, bet ir
pareigas. Didžioji Lietuvos taršos dalis (daugiau nei 85 %), iš žemyninės dalies tiesiogiai ar su upių
vandeniu atplukdoma į Baltijos jūrą, patenka į centrinę jūros dalį, likusioji – į Rygos įlanką.
Pagrindinis iššūkis Lietuvai – sumažinti į centrinę Baltijos jūros dalį sklindančią taršą azoto
junginiais.
Planuojant miestus, verta sutelkti dėmesį, kaip įgyvendinama į Nacionalinės žemės
tarnybos reformą. Lietuvoje gyventojų skaičius išliekant stabiliam miestuose auga užstatytas
plotas, tačiau retas teritorijų tankis nelemia kokybės.
37
Liberalų sąjūdis siūlo:
1. Saugomos teritorijos.
➢ Ateinančio laikotarpio tikslas – sutarti su žemės ir miškų savininkais, kurių valdomas turtas
patenka į saugomas teritorijas, dėl veiklos apribojimų ir kompensacijų.
➢ Saugomos teritorijos nereiškia, kad ten draudžiama įkelti koją – keiskime naudojimo
sąlygas prioritetą teikdami esamos ekosistemos išsaugojimui. Iš esmės gamtinių buveinių
apsauga nereiškia visiško veiklos draudimo, tik keičiasi teritorijos naudojimo akcentas –
vykdoma ta veikla, kuri reikalinga buveinei, o ne pelningiausia žmogui.
➢ Sudarysime sąlygas įsitraukti valstybiniuose parkuose ir biosferos rezervatuose veikiančias
vietos bendruomenes ir kitas nevyriausybines organizacijas priimant saugomų teritorijų
valdymo sprendimus.
➢ Kursime realias galimybes vietos bendruomenėms ir verslui savarankiškai prisidėti prie
saugomų teritorijų plėtros – sukuriant mechanizmus šiems subjektams steigti tokias
teritorijas ir jas prižiūrėti.
➢ Užtikrinsime, kad saugomose teritorijose vykdantiems ūkinę veiklą turi būti skiriamos
didesnės kompensacijos nei kitose teritorijose.
➢ Baigsime saugomų teritorijų plėtrą toliau dėmesį telkiant ne jų didėjimui, o puoselėjant
kokybinę aplinkosaugą esamose saugomose teritorijose.
2. Miškai.
➢ Lietuvoje didėja tiek miškų plotas, tiek sukauptos medienos kiekis. Būtinas kirtimų
balansas ūkiniuose miškuose – apribojimas turi derėti su kompensavimu.
➢ Būtina pertvarkyti miškų grupių sistemą ją prisiderinant prie biologinės įvairovės
apsaugos, prisitaikymo prie klimato kaitos ir visuomenės poreikių miškuose.
➢ Apribosime plynus kirtimus arčiau kaip 2 km iki miestų.
➢ Vystysime naujus plantacinius miškus, kurie ateityje užtikrins papildomą medienos
gavybos potencialą, kartu mažinant miškų ūkio veiklos intensyvumą saugomose
teritorijose bei plynųjų kirtimų plotus.
➢ Mažinsime administracinę naštą ir didinsime pasitikėjimą miško savininku. Atsisakant
pridėtinės vertės nekuriančių procedūrų, siūlome sumažinti leidimų kirsti mišką kiekį.
Užtikrinsime aiškiau, greičiau ir paprasčiau vykdomą veiklą miškuose ir atsisakysime
pridėtinės vertės nekuriančio teisinio reguliavimo. Apribosime žaliavinės neapdirbtos
medienos eksportą iš Lietuvos.
➢ Visa valstybiniuose miškuose paruošta mediena turės būti parduodama tik atviruose
viešuose aukcionuose.
38
➢ Siekiant ambicingų miškingumo didinimo tikslų, ypač didinant miškų potencialą
absorbuoti anglies dvideginį ir kaupti anglį, sudarysime teisines prielaidas paprastesniam
žemės plotų transformavimui į mišką.
➢ Padvigubinsime nukirstos medienos vertę skatinant ne parduoti medieną ir ne naudoti ją
šildymui, o apdirbti tokiu būdu sukuriant didesnę vertę ir daugiau ilgalaikių produktų.
➢ Pradėsime apskaičiuoti kitose šalyse taikomą miškams įprastų paukščių indeksą, kuris leis
įvertinti miškų ūkinės veiklos daromą įtaką biologinei įvairovei.
➢ Praplėsime savininkų galimybes naudotis savo miškais, statant juose rekreacinius pastatus
ir vykdant kitas veiklas, taip parodydami, kad miškas duoda naudos net tik pelnantis iš
likvidžios medienos.
➢ Valstybinėje miškų urėdijoje diegsime ir nemedienines veiklas.
➢ Sieksime, kad visas Valstybinės miškų urėdijos pelnas būtų skiriamas aplinkosaugai.
3. Aplinkosauga.
➢ Kursime palankią visuomenės nuomonę aplinkosauginiams tikslams siekti. Aplinkosauga
turi tapti aiškiai išreikštu viešuoju interesu.
➢ Investicijas aplinkosaugos srityje orientuosime ne į išlaidas, o į galimas gauti pajamas.
➢ Aplinkosauga yra investicija. Turime įsisąmoninti, kad tam tikrų teritorijų apsauga yra
geresnė alternatyva nei žmogaus veikla. Paskaičiuota, jog saugoma teritorija padidina
socioekonominę naudą bent du kartus. Skirsime dėmesį komunikacijai, skirtingų interesų
derinimui, tačiau svarbiausia, jog užtikrinsime mechanizmus bendruomenių diskusijoms
dėl pamatinių nuostatų Lietuvos gamtos atžvilgiu.
➢ Paramą žemės ūkiui žymiai labiau siesime su aplinkosauginiais tikslais diferencijuodami ją
pagal teritorijas, kuriose ūkininkaujama, ir saugomose teritorijose skirdami didesnę.
➢ Skatinsime ekologinių ūkių steigimąsi ir plėtrą.
➢ Peržiūrėsime aplinkosauginius standartus ir naikinsime perteklinius. Kitu atveju įmonės
trauksis iš Lietuvos, nes perdėta aplinkosauginė politika atsisuka prieš mus pačius, kai
esame priversti importuoti produktus iš žymiai taršesnių šalių.
➢ Sukursime efektyvius mechanizmus, kad investuoti į aplinkosaugą būtų naudinga kartu
pritraukiant investicijų ir kuriant darbo vietas.
➢ Užtikrinsime žuvų migraciją upėse, gerinsime upių savitaką, stiprinsime jūros aplinkos
apsaugą.
➢ Reguliuosime pagrindinius Baltijos jūros taršos šaltinius – azoto junginius, neapskaitomą
buitinę chemiją.
➢ Didinsime baudas už brakonieriavimą.
➢ Mažinsime žemės mokestį teritorijose, kuriose ūkininkavimo sąlygos yra apribotos dėl
aplinkosauginių reikalavimų.
➢ Supaprastinsime poveikio aplinkai vertinimo procedūras, telkdami dėmesį kokybei, o ne
pertekliniams biurokratiniams mechanizmams.
39
➢ Visapusiškai skatinsime savanorišką gamtos inspektorių veiklą.
4. Klimato kaita.
➢ Tikime, kad būtent verslas gali spręsti klimato krizę greičiausiai ir efektyviausiai, jeigu jam
keliami aiškūs tikslai, teikiama taikli parama ir užtikrinamos vienodos, iš anksto žinomos
rinkos taisyklės. Atviru dialogu su socialiniais partneriais kursime žaliąją transformaciją
įgalinantį reguliavimą ir tikslingas paramos priemones, mažinsime nereikalingą
biurokratiją, sieksime, kad ES žaliojo kurso reikalavimus taikytų ne tik vidaus rinkai, bet ir
importuojamoms prekėms.
➢ Aplinkosaugos akcentas yra gamta, tačiau ją saugojant varžomos nuosavybės teisės. Miškų
ir žemės ūkio žemės savininkams reikia mokėti kompensacijas už kovą su klimato kaita.
Racionalu ne tik kirsti ar arti žemę, bet ir gauti finansinę naudą už gamtos išsaugojimą.
➢ Skatinsime investicijas į žiedinę ekonomiką naujiems produktams kurti ir inovacijoms
diegti.
➢ Skatinsime formuotis CO2 kvotų liberalią rinką ir prekybą vidaus rinkoje (iš ūkininkų,
miškininkų).
➢ Vystysime prisitaikymo prie klimato kaitos priemones, informavimo iniciatyvas.
Prisitaikanti prie naujų sąlygų svarbu didelį dėmesį teikti sveikatos priežiūros apsaugai.
Taip pat svarbu tobulinti ir kurti naujas gyventojų perspėjimo sistemas, skirtas informuoti
apie galimą kintančių gamtos reiškinių poveikį.
➢ Mažinsime anglies ir durpių deginimo šildymui poreikį miestuose. Vykdysime esminius
pokyčius taršiausiuose kelių transporto, kuro deginimo, pramonės ir žemės ūkio
sektoriuose.
➢ Vartotojiškumas ir su juo susijęs išteklių poreikis yra kertinė klimato kaitos priežastis. Todėl
mažinsime ištekliais grįstą vartojimą, visą gamybos-vartojimo ciklą kuo labiau nukreipdami
į žiedinę ekonomiką.
➢ Dėsime visas pastangas, kad Lietuvai netektų pirkti CO2 kreditų iš labiau taršą sumažinusių
šalių. Tai būtų dvigubas pralaimėjimas mūsų ekonomikai: netektume šimtų milijonų
mokesčių mokėtojų lėšų ir kasmet išleistume milijardus eurų naftos degalų importui. Todėl
skatinsime investicijas į vietinių išteklių naudojimą, kurdami darbo vietas savo šalyje,
aukštesnės pridėtinės vertės verslus, visuomenės sveikatai palankesnę aplinką ir
mažindami poveikį klimatui.
➢ Ekonomikos transformacija, kuri būtina klimato krizei spręsti, yra sudėtingas,
daugiabriaunis procesas. Jo sėkmės pagrindas – dialogas su socialiniais partneriais,
kuriuos paliečia būtini pokyčiai. Kad kartu subalansuotume investicijų skatinimo ir taršos
ribojimo priemones, būtina įgyvendinti praktiškai rinkoje pritaikomus sprendimus, visiems
skirti laiko jiems pasiruošti. Suvokdami, kad klimato kaita jau įsigalėjusi, vystysime naujos
kartos perspėjimo dėl stichinių reiškinių sistemą, kuri kiekvienam asmeniui pagal
gyvenamąją ar verslo vystymo vietą leis gauti aiškią ir pagrįstą savalaikę informaciją.
40
➢ Plėsime hidrometeorologinį tinklą siekiant tiksliai numatyti meteorologinius įvykius:
sausras, škvalus, liūtis, viesulus ir pan.
5. Urbanizacija, atliekų tvarkymas ir žemės naudojimas.
➢ Chaotišką priemiesčių plėtrą turi pakeisti policentrizmas, daugiafunkciškumas.
Monofunkciniai rajonai turi likti praeityje.
➢ Mažinant automobilių spūstis ir transporto poveikį klimatui, kuris yra didžiausias iš visų
ekonomikos sektorių, vystysime darnaus judumo alternatyvas. Viešasis transportas turi
būti modernus, sudarantis galimybes keliauti greitai ir patogiai. Viešojo transporto
paslaugos turi pasiūlyti praktišką alternatyvą automobiliui ir regionuose, todėl
perplanuojant viešojo transporto paslaugas pagal paklausą bus pasitelktos skaitmeninės
inovacijos ir užtikrintas bendradarbiavimas tarp kaimyninių savivaldybių.
➢ Atnaujindami viešąjį transportą tvariai pasitelksime ne tik elektrą, bet ir Lietuvoje
gaminamą biometaną. Užtikrinsime paramos tęstinumą elektromobilumui, plėsime tam
reikalingą krovimo infrastruktūrą, siekdami bent 6 tūkst. viešų krovimo prieigų iki 2030 m.
(joms jau paskirti RRF pinigai), skirsime paramą privačioms krovimo stotelėms, sudarysime
sąlygas elektromobilių savininkams užsidirbti dalyvaujant elektros tinklo balansavimo ir
degalų iš atsinaujinančių energijos išteklių (AEI) statistikos rinkose.
➢ Iki 2030 m. visi Lietuvos miestai turi tapti beatliekiniai. Būtina toliau vystyti sprendimus
pakuočių, maisto atliekoms rūšiuoti, kurti naujus mechanizmus statybinėms atliekoms
tvarkyti. Skatinsime savivaldą labiau įsitraukti sprendžiant tekstilės, baldų atliekų
problemas, kovosime su maisto švaistymu.
➢ Užtikrinsime, kad žymiai skirtųsi mokestis rūšiuojantiems ir nerūšiuojantiems atliekas .
Skatinsime verslus be atliekų ir gyventojus be atliekų.
➢ Sutankinsime didžiagabaričių atliekų surinkimo aikštelių sistemą, padarant ją lengvai
prieinamą visiems gyventojams – ir ne tik miestuose. Aikštelės turi veikti ne toliau kaip 20
km nuo kiekvieno gyventojo ir dirbti savaitgaliais.
➢ Prioritetizuosime atliekų perdirbimą ir žiedinį panaudojimą. Šiuo metu dažnai
pasirenkamas atliekų deginimas ar kiti, tariamai paprastesni atliekų tvarkymo būdai, kurie
mažiau draugiški aplinkai.
➢ Didinsime vandens tiekimo ir nuotekų tvarkymo paslaugų prieinamumą ir efektyvumą.
Skatinsime skirsti tikslinę finansinę paramą prisijungimui.
➢ Statybų sektoriuje išgyvendinsime perdėtą biurokratiją visas procedūras perkeliant į
virtualybę.
➢ Įgyvendinsime sodo bendrijų reformą, suteikiant joms vienodas galimybes gauti paslaugas
ir pritraukti naują infrastruktūrą. Užtikrinsime, kad sodininkų bendrijų narių ir jų gyventojų
teisės būtų vienodos kaip miesto ar kaimo gyventojų.
41
➢ Renovacija turi vykti kokybiškai keičiant gyvenamąją aplinką. Mažinsime valstybės
dalyvavimą renovacijos procesuose. Toliau vystysime industrinę skydinę daugiabučių
renovaciją, kurioje bus naudojamos atsinaujinančios organinės medžiagos.
➢ Supaprastinsime renovacijos standartus mažesniuose miesteliuose ir kaimiškose
gyvenvietėse.
➢ Pabaigsime Nacionalinės žemės tarnybos reformą. Visa šiuo metu valstybei priklausanti
žemės ūkio paskirties žemė turi būti parduota privatiems savininkams viešo aukciono
būdu. Valstybei valdyti žemės ūkio paskirties žemę yra neefektyvu.
6. Energetika.
➢ Sieksime, kad Lietuva iki 2028 m. pasigamintų visą sau reikalingos elektros energijos kiekį
iš AEI ir taptų energijos eksportuotoja. Tai svarbu ir dėl nacionalinio saugumo, ir siekiant
auginti vietos gamintojų konkurencingumą bei pritraukti užsienio investicijas. Kai turėsime
elektros perteklių, elektra bus pigesnė. Pritraukiant užsienio kapitalą Lietuvos elektros
sistemos žalumas yra privalumas prieš kaimynus, pavyzdžiui, Lenkiją. Švari elektros
energija yra ir bus vis svarbesnis konkurencinis pranašumas globaliose rinkose, kuriose
daugės CO2 mokesčių.
➢ Peržiūrėsime perteklinius elektros iš AEI plėtros apribojimus pagal konkrečias vystytojų
grupes. Sieksime, kad elektros iš AEI vystymosi neribotų perteklinė biurokratija.
➢ Skatinsime naudoti kaupimo įrenginius, kurie padidintų elektros sistemos galimybes
prijungti AEI išteklius.
➢ Įgalinsime elektros tinklų operatorius savo iniciatyva ir lėšomis vystyti tinklo pajėgumų
plėtrą, kad AEI galėtų naudoti kiekvienas namų ūkis, bendrija ar įmonė ir būtų įgalinta
transporto ir individualaus šildymo elektrifikacija. Kartu su rinka ieškosime būdų sąžiningai
paskirstyti tinklo plėtros kaštus įvertinant AEI teikiamas naudas tiek privačiam, tiek viešam
interesui.
➢ Ilgalaikėje perspektyvoje surasime tvarų gaminančių vartotojų plėtros modelį, kad
energetinė nepriklausomybė pasiektų visų namus ir biurus.
➢ Sieksime, kad elektrą gaminantys vartotojai pagamintą energiją tiekėjui parduotų ir pirktų
rinkos kaina pagal grynosios apskaitos (net-billing) modelį, skatinant gaminančius
vartotojus modelį pasirinkti savanoriškai ir suteikiant galimybę gauti subsidiją elektros
kaupimo baterijoms įsirengti. Kitiems gaminantiems vartotojams veikiančią net-metering
sistemą pamažėle perversti į Vokietijoje taikomą sistemą, kai elektra iš gaminančių
vartotojų paprasčiausiai superkama už reguliuotojo nustatytą fiksuotą kainą, taip
užtikrinant jiems investicijos į saulės elektrines atsiperkamumą ir vartojimo prasme juos
sulyginant su įprastais vartotojais, perkančiais elektrą savo pasirinkta ir su tiekėju sutarta
sutartimi.
42
➢ Vienas svarbiausių uždavinių –mažinti konfliktą tarp valdžios ir investuotojų, tarp valdžios
ir gaminančių vartotojų. Daugiau pasitikėjimo ir atvirumo verslui, gamintojams,
investuotojams.
➢ Žema saulės ir vėjo energijos kaina sukuria neapibrėžtą situaciją ateityje. Būtina suteikti
garantijas investicijoms į AEI. Svarbu didinti paklausos elastingumą – skatinti išmanųjį
energijos vartojimą, akumuliatorių plėtrą, elektromobilių krovimą pigios elektros metu,
skatinti išmaniųjų namų sistemas ir t.t.
➢ Šilumos sektoriuje skatinsime IV kartos centralizuotos šilumos tiekimą, kai šilumos
gamybai naudojamas ne tik biokuras, bet ir elektra, kai ji pigi. Kol kas Lietuvoje tokios
praktikos pavyzdžių neturime. Tai leistų mažinti biokuro paklausą ir kartu – kainą.
➢ Skatinsime idėjinį pokytį daugiau dėmesio skirdami individualių namų ūkių energijos
vartojimo mažinimui bei renovacijai.
➢ Kursime stabilią reguliacinę aplinką energetikos sektoriuje.
43
VI. Žemės ūkis
Dabartinė padėtis ir iššūkiai:
Žemės ūkis – tai neišvengiama būtinybė visiems. Šis sektorius – viena svarbiausių ir
didžiausių ekonominės veiklos sistemų Lietuvoje, kurianti bendrąjį gėrį tenkinant gyventojų
maisto produktų ir pramonės poreikius bei reikšmingai papildanti šalies eksporto galimybes.
Sėkmingi žemės ūkio verslai kuria darbo vietas regionuose, skatina daugelį tiesiogiai ir netiesiogiai
susijusių verslų.
Žemės ūkio subjektai užtikrina maisto poreikį, jo įvairovę ir kokybę, kurią kontroliuoja
valstybės įgaliotos institucijos.
ES Bendrosios žemės ūkio politikos priemonių parama gamintojams, užtikrina maisto
įperkamumą galutiniams naudos gavėjams – vartotojams.
Žemės ūkis nusiteikęs būti draugiškas gamtai, tenkina aplinkosauginius reikalavimus,
tačiau nepelnytai tampa taikiniu nuolat apipinant mitais, duomenimis ir mokslu nepagrįstomis
nuomonėmis, stumiant į konflikto būseną, formuojant neigiamą viešąją opiniją apie sektorių,
kuriant priešišką žemės ūkiui informacinį lauką.
Karo kontekste ūkininkai, iš principo būdami bendruomeniški savo krašto patriotai, sutelkė
daug paramos Ukrainai Kartu kyla būtinybė Lietuvos žemės ūkį pripažinti strategine šaka ūkiuose
esančius sandėlius ir kitas priemones pasitelkiant maisto rezervams.
Žemės ūkis visada išliks tarpdisciplinine šaka, neišvengiama būtinybe ir nenutrūkstamas
procesuose, o žmonės pagrindiniu šalies turtu.
Liberalų sąjūdis siūlo:
Žemės ūkio ir kaimo plėtros politika – saugi, ekonomiškai vertinga, duomenimis grįsta,
maisto saugumą užtikrinanti politika.
Sieksime, kad kaimo vietovės taptų esmine Lietuvos tapatybės ir ekonominio potencialo
erdve, skatinsime investuoti į kaimo ateitį. Kad išvengtume nepagrįsto žemės ūkio nuvertinimo ir
kurstomos priešpriešos visuomenėje, užtikrinsime Lietuvos žemės ūkio interesų apsaugą darnoje
su kitomis ūkio šakomis ir politikomis, didinsime kaimo vietovių vaidmenį užtikrinant Lietuvos
apsirūpinimo maistu saugumą ir savarankiškumą.
44
1. Žemės ūkio ir kaimo plėtros politika.
➢ Išnaudojant vietines galimybes ir potencialą, užsitikrinti vienodas konkurencines sąlygas
su kitomis ES šalimis ir pasaulinėje rinkoje yra nacionalinis interesas.
➢ Bendrasis gėris privalo būti kuriamas jungtinėmis pastangomis ir sąnaudomis (už ambicijas
turėtų mokėtų visi ambicijų siekėjai ir sekėjai – pvz. nusiperka mišką skirtą kirtimui ir jo
nekerta).
➢ Būtina išlaikyti gerai apmokamas darbo vietas žemės ūkyje, ypač gyvulininkystėje.
➢ Peržiūrėsime žemės ūkio sektoriaus reguliavimą, panaikinsime perteklinius reikalavimus,
orientuosimės į technologijų plėtrą ir inovacijų diegimą, o ne ribojimą (pavyzdžiui, karves
privalomai varyti į ganyklas yra pasenusi technologija ir gyvulių kankinimas).
➢ Privalome didinti pasitikėjimą gamintojais, užtikrinti ūkio subjektams pasirinkimo laisvę,
pavyzdžiui, sėjomainų, technologijų.
➢ Ūkiai turi būti vystomi kaip ekonomiški, perspektyvūs verslai.
➢ Pasisakome už technologinių ir socialinių inovacijų diegimą ir mažinamą biurokratiją.
2. Žemės ūkio vaidmens didinimas, dermė su kitomis ūkio šakomis ir politikomis.
➢ Atsižvelgdami į tai, kad žemės ūkis yra viena pagrindinių Lietuvos ekonomikos šakų, o
žaliavų gamyba, saugus ir tvarus maisto tiekimas – gyvybiškai svarbūs kiekvienam žmogui
taikos, nelaimių ar karo metu, pakeisime ir tobulinsime Lietuvos teisės aktus ir žemės ūkį
pripažinsime nacionaliniam saugumui užtikrinti strategiškai svarbiu sektoriumi.
➢ Peržiūrėsime nacionalines ES teisės aktų įgyvendinimo taisykles ir panaikinsime nuostatas,
kurios Lietuvos žemės ūkiui nustato aukštesnius reikalavimus, nei numatyta ES teisės
aktuose, atsisakant perteklinių gamybos suvaržymų. Nacionaliniai teisės aktai turi
detalizuoti ES teisės aktų įgyvendinimo tvarką, bet nekurti papildomų reikalavimų ir
biurokratinių barjerų nacionaliniu lygiu. Užtikrinsime gerųjų žemės ūkio politikos praktikų
tęstinumą.
➢ Saugomų teritorijų ir miškų politika turi derėti su žemės ūkio ir kaimo plėtros politika.
Pirmiausia būtina sugebėti saugomose teritorijose užtikrinti esančių gamtos vertybių
apsaugos ir išlaikymo kokybę, o ne mechaniškai didinti saugomų teritorijų plotus
nepaisant vietos bendruomenių, žemės ir miškų savininkų nuomonės ir interesų. Todėl
nacionalinius įsipareigojimus įgyvendinant ES Bioįvairovės strategiją teiksime ES tik po
plačios diskusijos su visuomene, žemdirbiais, žemės ir miškų savininkais.
➢ Suprasdami, kad pajamos už maisto produktus gali būti naudojamos karo finansavimui,
pasisakome už visišką žemės ūkio ir maisto produktų, žemės ūkyje ir maisto gamyboje
naudojamų produktų ir paslaugų importo draudimą iš šalių agresorių (rusijos ir
Baltarusijos) į Lietuvą ir ES. Žemės ūkio žaliavų, maisto produktų, technikos, atsarginių
dalių, paslaugų tiekimas Lietuvai priešiškoms šalims taip pat turi būti uždraustas siekiant
varžyti šalių agresorių karo ekonomikas.
45
➢ Priimdamos sprendimus, valstybės institucijos turi laikytis konstitucinių nuosavybės
neliečiamumo ir privačios iniciatyvos principų. Valstybės institucijos negali priimti
sprendimų, ribojančių asmenų nuosavybę ar ūkinės veiklos laisvę, jei nėra numatytas
teisingas atlygis už įvedamus apribojimus. Užtikrinsime, kad nesant lėšų tinkamam
kompensavimui, sprendimai, ribojantys asmenų nuosavybę ar ūkinės veiklos laisvę,
nebūtų priimami.
➢ Kadangi apie penktadalį Lietuvos eksporto sudaro maistas ir žemės ūkio produktai,
užtikrinsime, kad žemės ūkio ir maisto eksportuotojai dalyvautų priimant strateginius
užsienio ekonominės politikos klausimus ir vertinant rezultatus. Dėl nuoseklumo Lietuvos
užsienio politikoje stokos užuot kaltinus žemės ūkio ar maisto verslą nepakankamu verslo
rizikos įvertinimu, būtina užtikrinti Lietuvos ekonominės užsienio politikos tęstinumą ir
demokratiškumą.
➢ Švietimo ir mokslo, sveikatos apsaugos ir socialinė, susisiekimo politika turi derėti su siekiu
išlaikyti tolygų Lietuvos vystymąsi ir kuriant klestintį, naudą visiems Lietuvos žmonėms
teikiantį kraštą. Reikalausime infrastruktūros plėtros, kelių kokybės regionuose.
Peržiūrėsime prioritetus ir užtikrinsime medicinos, švietimo, susisiekimo ir kitų viešųjų
paslaugų prieinamumą ir kokybę regionuose ir kaimuose, ypač atsižvelgdami į vaikų,
senyvo amžiaus, vienišų, neįgalių asmenų poreikius.
➢ Užtikrinsime ministerijų bendradarbiavimą panaikinant verslų ir žemės ūkio verslų
takoskyrą horizontaliu lygiu. Vertinsime priemonių ir veiklų rėmimo iš Žemės ūkio
ministerijos asignavimų tikslingumą.
3. Žemės ūkio konkurencingumo ir kaimo vietovių patrauklumo išlaikymas ir
didinimas.
➢ Siekdami ES lygmeniu ginti ir apsaugoti žemės ūkio interesus nuo Bendrosios žemės ūkio
politikos (BŽŪP) ribojimų konkuruojant pasaulinėje rinkoje, pasisakome už didesnį žemės
ūkio konkurencingumą atsisakant perteklinių gamybos suvaržymų ES. Sieksime tiesioginių
išmokų dydį Lietuvoje sparčiau priartinti prie ES vidurkio.
➢ Skatinsime išmaniojo ūkininkavimo priemonių diegimą (dronai, autonominė technika,
robotai, sensoriai ir kt.). Įtrauksime šias priemones ir kitas inovacijas į paramos schemas.
➢ Skatinsime vartoti vietinį maistą ugdymo, gydymo, krašto apsaugos ir kitose viešojo
sektoriaus įstaigose, bendrai vartoti vietinę žemės ūkio produkciją Lietuvoje taikant
trumpąsias grandines, įskaitant vietinių žaliavų ir antrinių gamybos produktų panaudojimą
bei aukštesnės pridėtinės vertės žemės ūkio produktų gamybą, platesnį prieinamumą ir
eksportą.
➢ Siekdami subalansuoto (tvaraus) kaimo vietovių vystymosi, užtikrinsime, kad tiek fiziniai,
tiek juridiniai ir su jais susiję asmenys neviršytų šiuo metu numatyto nuosavybės teise
leistino turėti ne daugiau 500 ha žemės ūkio paskirties ir 1,5 tūkst. ha miško žemės.
46
➢ Siekdami stiprinti Lietuvos ekonominę galią, skatinsime jaunimą ir kitus Lietuvos
gyventojus įsitraukti į šeimos verslus ar susikurti papildomą pajamų šaltinį žemės ūkyje ar
kaimo vietovėse, dirbti Lietuvai ir užsidirbti sau. Remsime projektus, pritraukiančius į
regionus naujų gyventojų, ypač aukštos kvalifikacijos specialistų.
➢ Sieksime žemės ūkio veiklos tvarumo ir tęstinumo. Skatinsime gyvulininkystę ir gyvulių
veislininkystę, išlaikant proporcijas tarp gyvulininkystės ir augalininkystės sektorių.
➢ Investuosime į tvarią kokybiškų maisto produktų gamybą. Užtikrinsime ES ir valstybės
paramą gyvūnų gerovei gerinti.
➢ Atliepdami žemės ir maisto ūkio, kaimo plėtros, žuvininkystės plėtros programų bei
sektorinių strategijų poreikius, užtikrinsime tinkamą jų finansavimą.
➢ Svarstysime žemės ūkio subjektų reinvestuojamam pelnui, kuris panaudojamas
investicijoms į ūkių plėtrą, taikyti minimalų mokesčio tarifą.
➢ Skatinsime nederlingose žemės ūkio paskirties žemėse veisti privačius miškus, saugomose
teritorijose sudarysime sąlygas žemės ir miško savininkams įrengti būtiną infrastruktūrą ir
statinius veiklai vykdyti.
➢ Sieksime subalansuoto žmonių ir gyvūnų sambūvio kaimo vietovėse skatinant racionaliai
naudoti medžioklės plotus ir efektyviai valdyti laukinių gyvūnų populiacijas.
➢ Neatsiejama žemės ūkio dalis yra kaimo verslai, kurie didina kaimo vietovių patrauklumą
miesto gyventojams, poilsiui, krašto pažinimui, užsienio turistams. Užtikrinsime paramą
alternatyviems kaimo verslams (turizmui, agroturizmui ir kt.) ir veiklai žemės ūkyje
diversifikuoti. Tobulinsime LEADER priemonės ir vietos veiklos grupių finansavimą
(kofinansavimo modelį), atsižvelgiant į kaimo bendruomenių interesus.
➢ Skatinsime taikyti bioekonomikos ir naujausius bioenergetikos pasiekimus žemės ūkyje,
ypač atsinaujinančių energijos išteklių gamybą.
➢ Siekdami pritraukti kuo daugiau ES ir nacionalinių lėšų, kuriomis būtų finansuojami
hidrotechninių įrenginių ir statinių projektai, parengsime ilgalaikį melioracijos sistemų
tvarkymo planą.
➢ Skatinsime tausiai išteklius naudojančius ūkininkavimo būdus palaikant dirvožemio
derlingumą. Priimsime Dirvožemio įstatymą.
4. Žemės ūkio sektoriaus valdymas ir savivalda.
➢ Formuojant valstybės ir valstybės tarnautojų pozicijas Europos Sąjungos darbo grupėse ir
komitetuose, įvertinsime, kokią naudą tai atneš Lietuvos žemės ūkiui, ir ginsime Lietuvos
interesus.
➢ Mažinsime kaimo plėtros priemonių administravimo naštą jas įgyvendinantiems projektų
vykdytojams, supaprastinsime procedūras ir reikalavimus paramos gavėjams. Skatinsime
paramą administruojančias institucijas konsultuoti potencialius pareiškėjus, kurių
administraciniai gebėjimai gauti paramos lėšų yra nepakankami.
47
➢ Išnagrinėsime komercinės veiklos valdymo praktikas kitose pasaulio šalyse. Įvertindami
nacionalinę specifiką, kursime sąlygas užtikrinti sąžiningą komercinę praktiką maisto
tiekimo grandinėse.
➢ Laiku reaguosime į krizes žemės ūkyje ir efektyviai jas valdysime pagal objektyvius
teritorinius reiškinius ir rodiklius.
➢ Valdant žemės ūkio veiklos rizikas, sudarysime sąlygas ir skatinsime ūkininkaujančius
dalyvauti savitarpio pagalbos fonduose bei naudoti kitas draudimo formas.
➢ Skatinsime ir įgalinsime Žemės ūkio ministerijos pavaldume esančias įmones ir
organizacijas dalyvauti ES finansuojamose programose ir projektuose, pritraukti Europos
Sąjungos fondų lėšas administracinių gebėjimų stiprinimui, Lietuvos žemės ūkio ir jo
produktų populiarinimui.
➢ Sieksime, kad Žemės ūkio ministerijos ir jai pavaldžių institucijų ir įstaigų vadovais būtų
atrenkami asmenys, turintys patirties ir kompetencijos žemės ūkio srityje, užtikrinsime
Žemės ūkio ministerijos, jai pavaldžių institucijų ir įstaigų specialistų kompetencijų žemės
ūkio srityje didinimą.
➢ Rengiant žemės ūkio sektoriaus strateginius dokumentus ir teisės aktus bei juos
įgyvendinant, užtikrinsime produktyvų ir skaidrų dialogą su visais suinteresuotaisiais
vietos lygmens subjektais.
5. Mokslas, švietimas, konsultavimas.
➢ Pritarsime taikyti šiuolaikinius metodus augalų ir gyvūnų selekcijoje ir ES iniciatyvoms
taikyti naujas genomines technologijas.
➢ Didinsime žemės ūkio srities studijų patrauklumą, suteikdami prioritetą žemės ūkio srities
studijų absolventams atrankoje į valstybės tarnybos pozicijas, skirtas žemės ūkio sektoriui
valdyti. Remsime projektus, kuriais bus siekiama pritraukti į kaimą naujų gyventojų, ypač
aukštos kvalifikacijos specialistų.
➢ Kartu su mokslininkais ir žemės ūkio bendruomene suformuosime žemės ūkio šakų
prioritetus ir parengsime finansiniais skaičiavimais paremtą ilgalaikę pieno, mėsos,
daržovių, uogų ir vaisių, javų, bitininkystės sektorių strategiją.
➢ Sieksime, kad žemės ūkio sektorius būtų skaitmeninamas, stiprinami ūkininkaujančių
gebėjimai ir skaitmeniniai įgūdžiai, plėtojami moksliniai tyrimai ir diegiamos bei
demonstruojamos inovacijos.
48
VII. Sveikatos apsauga
Dabartinė padėtis ir iššūkiai:
Visą šią kadenciją regėjome tik fragmentiškus bandymus spręsti atskirus klausimus, tačiau
ne pamatinę reformą. Nesulaukėme jokio naujo investicinio projekto į sveikatos apsaugos
infrastruktūrą ir įrangą.
Toliau tik konstatuojame pagrindinę problemą – širdies ir kraujagyslių ligas, nuo kurių
tebemiršta daugiau kaip pusė žmonių Lietuvoje. Laukti pokyčiai, kurie lėmė efektyvią infarkto ir
insulto skubios pagalbos sistemą, buvo įgyvendinti prieš gerą dešimtmetį – tuo viskas ir baigėsi.
Didesne problema tampa ne atlyginimų klausimas, o medicinos viešojo ir privataus
sektorių tarpusavio santykis, kada bandoma dirbtinai supriešinti dvi sektoriaus dalyves. Nuo
abiejų darnos priklauso ne tik sklandus sveikatos sistemos veikimas, bet ir paslaugų prieinamumas
, jų kokybė ir visos sistemos progresyvumas, vystymasis.
Bandoma teigti, jog privatus sektorius yra privilegijuotas, siekiantis tik pelno, neva gydo
tik lengvas pacientų ligas, o sunkiausius atvejus permeta viešajam sektoriui.
Būtina pabrėžti, jog visos sveikatos priežiūros įstaigos – tiek viešosios, tiek privačios, savo
veiklą vykdo pagal vienodus teisės aktų reikalavimus. Todėl siekiant bendrojo gėrio ir šiuo atveju
pagrindinio tikslo – geros sveikatos ir kuo ilgesnės gyvenimo trukmės, siūlome atsisakyti
poliarizacijos tarp viešojo ir privataus sektoriaus. Dirbant išvien ir dėl bendro tikslo, laimės ir
Lietuvos gyventojai, ir medicinos specialistai, tarp kurių šiandien taip pat įsigalėjusios
susipriešinimo nuotaikos.
Medicinos sektorius neturi sąveikos su kitais sektoriais, ypač švietimu. Dėmesys sveikatai
turi būti užtikrinamas nuo mažų dienų.
E-sveikatos sistema ne tik per daug biurokratiška, nepatogi vartotojui, bet ir stokoja
patikimų, susistemintų, patogiai prieinamų statistinių duomenų apie pacientus, medicinos
įstaigas, suteiktas paslaugas.
Įgyvendinant kompensuojamų vaistų politiką, o didžiąja apimtimi juos skiriant, per daug
įtraukti medikai, nors jie turėtų vien gydyti, nesirūpindami, ar vaistas yra kompensuojamas.
Liberalų sąjūdis siūlo:
Sveikata yra prigimtinė ir pamatinė gėrybė ir kokybiško gyvenimo pagrindas, kuris turi būti
tiek tvirtas, kad žmogus gebėtų sėkmingai spręsti kasdienio gyvenimo klausimus, įveikti
socialinius, ekonominius, visuomeninius iššūkius. Laimingas pacientas yra sąmoningas pacientas.
Užtikrinsime, kad 2020-2024 metais pradėtos sveikatos sistemos reformos privalumai,
pavyzdžiui, greitosios medicinos pagalbos pertvarka, būtų tinkamai, nuosekliai ir laiku
49
įgyvendinami, atliepiant pacientų ir sveikatos priežiūros specialistų poreikius, o trūkumai
koreguojami, tobulinami.
Imsimės veiksmų užtikrinti realų sveikatos priežiūros įstaigų ir specialistų pasiruošimą karo
grėsmei, suteikiant galimybę tiesiogiai kelti kvalifikaciją karo niokojamose valstybėse, sudarysime
sąlygas įveiklinti visą sveikatos priežiūros sistemą bei suformuoti vaistinių preparatų, medicinos
pagalbos priemonių ir kitų būtinų sveikatos sektoriaus prekių atsargas.
1. Informuotas ir atsakingas pacientas – sistemos pagrindas.
➢ Visiems, nepriklausomai nuo gyvenamosios vietos, kursime prieinamą, savalaikę ir
kokybišką sveikatos priežiūrą, gerinant pacientų pavėžėjimo galimybes, didinant
mobiliąsias paslaugas pacientų namuose.
➢ Pradedant nuo pilotinių iniciatyvų, liberalizuosime sveikatos draudimo modelį, suteikiant
asmeniui savo draudimo lėšų kontrolę ir kartu atsakomybę už jas.
➢ Tęsime aktyvų visuomenės švietimą apie paciento vaidmenį sveikatos sistemoje, jo
atsakomybes, teises bei pareigas, taip pat apie jo santykį su sveikatos priežiūros
specialistais, įstaigomis, vaistininkais, vaistinėmis. Užtikrinsime informacijos apie santykių
tarp paciento ir sveikatos priežiūros paslaugų teikėjo sklaidos balansą, formuosime
sąmoningo paciento koncepciją, skleisime žinią apie asmeninę atsakomybę ir būtinumą
pacientui savalaikiai, tinkamai ir nuosekliai rūpintis savo sveikata.
➢ Tęsime visuomenės švietimą ir informavimą apie sveiką gyvenseną, ligų profilaktiką.
Užtikrinsime informacijos sklaidą apie visavertę mitybą, asmens higieną, pagrindinius ligų
profilaktikos principus, ugdysime neigiamas nuostatas žalingų įpročių atžvilgiu. Skleisime
informaciją apie žalos nuo priklausomybių mažinimo priemones, imsimės veiksmų, kad
skleidžiama informacija būtų moksliškai pagrįsta. Pabrėšime būtinybę formuoti sveikos
gyvensenos įgūdžius.
➢ Papildomą dėmesį skirsime visuomenės psichikos sveikatai. Sieksime, kad visi sveikatos
sistemos dalyviai taptų emociškai ir psichosocialine prasme atsparūs grėsmėms.
➢ Sudarysime sąlygas jaunesniems pacientams atsakingiau rūpintis savo sveikata ir aktyviau
įsitraukti į sveikatos priežiūros paslaugų teikimo procesą. Peržiūrėsime amžiaus ribas, nuo
kada jaunesni pacientai galės priimti savarankiškus sprendimus dėl jiems teikiamų tam
tikrų sveikatos priežiūros paslaugų.
➢ Suteiksime daugiau savarankiškumo savivaldai sprendžiant sveikatos apsaugos klausimus,
užtikrinant jiems reikiamą finansavimą.
2. Sveikatinimas ir ligų prevencija.
➢ Sieksime tarpsektorinio bendradarbiavimo formuojant ir įgyvendinat visuomenės
sveikatos stiprinimo politiką. Visuomenės sveikatos stiprinimas turi būti suprantamas ne
tik kaip kokybiškos medicinos paslaugos, bet ir tolygi socialinė ir ekonominė plėtra,
aplinkos sveikatinimas. Sieksime į programų kūrimą ir įgyvendinimą įtraukti
nevyriausybines organizacijas ir profesines savivaldas. Stiprinsime savivaldybių vaidmenį
50
visuomenės sveikatos stiprinimo politikoje, kad būtų užtikrinama į konkrečios savivaldybės
gyventojų poreikius nukreipta sveikatinimo veikla.
➢ Sieksime, kad odontologijos srityje prioritetu taptų vaikų odontologinių ligų profilaktika ir
ankstyvoji diagnostika. Įkursime 200 eurų metinį krepšelį vaikų dantų gydymui ir
profilaktikai, kurį bus galima panaudoti bet kurioje gydymo įstaigoje, turinčioje sutartį su
Valstybine ligonių kasa, nepriklausomai nuo jos pavaldumo.
➢ Mažinsime sergamumą užkrečiamosiomis ligomis, kontroliuodami įvežtinių užkrečiamųjų
ligų plitimą ir didindami vakcinomis valdomų infekcijų skiepų apimtis. Pasaulyje
atsirandant vis naujoms užkrečiamosioms ligoms ir Lietuvoje, Užkrečiamųjų ligų ir AIDS
centro duomenimis nuolat daugėjant įvežtinių ligų atvejų, būtina stiprinti į šalį
atvykstančių asmenų kontrolę dėl užkrečiamųjų ligų, ir stiprinti atitinkamą kontrolę jūrų ir
oro uostuose. Pasitelkę žiniasklaidos priemones tikslines grupes (jauni tėvai, senyvo
amžiaus asmenys, medikai) informuosime apie skiepų naudą. Įgyvendindami žiniasklaidos
monitoringą, stengsimės užkirsti kelią melagingos ir vienašališkos informacijos apie
skiepus sklaidai.
➢ Plėtosime dirbtinio intelekto galimybes diagnostikos ir klinikinio gydymo procesuose,
įstaigų valdysenoje.
3. Įveiklinsime daugiau sveikatos sistemos dalyvių.
➢ Peržiūrėsime sveikatos priežiūros paslaugų apmokėjimo šaltinius. Imsimės priemonių prie
sveikatos priežiūros paslaugų finansavimo prisidėti pacientus (namų ūkius), papildomą
(savanorišką) sveikatos draudimą ir nevyriausybines organizacijas.
➢ Peržiūrėsime sveikatos priežiūros paslaugų kainų apskaičiavimo metodiką. Užtikrinsime,
kad skaičiuojant ir keičiant paslaugų kainas būtų taikomi veiklos ir sandorių skaidrumo
reikalavimai, patvirtinti ES reglamentuose ir rekomenduojami tarptautinių organizacijų
(kaip EBPO) ir ekspertų.
4. Dėmesys sveikatos priežiūros specialistams ir jų vertės suvokimas.
➢ Šeimos gydytojas – centrinė sveikatos apsaugos sistemos ašis. Užtikrinsime, kad sveikatos
priežiūros specialistų darbo krūviai būtų pagrįsti, objektyviai pamatuoti ir užtikrintų
saugias ir orias paslaugų teikimo sąlygas pacientams.
➢ Peržiūrėsime sveikatos priežiūros specialistų darbo krūvius, atsižvelgiant į mokslu
pagrįstas rekomendacijas bei ES valstybių patirtį. Sisteminis sveikatos priežiūros paslaugų
finansavimo pokytis, aprašytas kitose šios programos dalyse, taip pat krūvių
sureguliavimas leis optimizuoti sveikatos priežiūros paslaugų apimtis. Sudarysime
paskatas dalį medikui priskirtų funkcijų, kaip konsultacijas dėl paslaugų apmokėjimo,
dalies formų pildymą ir pan., deleguoti administratoriams, medicinos procesų
koordinatoriams, gydytojo padėjėjams.
51
➢ Už darbą, nesusijusį su medicinine pagalba, specialistai gaus papildomą darbo užmokestį.
➢ Spręsime medikų migracijos klausimus, gerindami medicinos personalo darbo (veiklos)
apmokėjimo sąlygas bei socialines garantijas.
➢ Kelsime slaugytojo profesijos prestižą. Slaugytojo pareiga visuomenėje ir tarp gydytojų
dažnai suvokiama vykdyti gydytojo nurodymus. Iš tikrųjų slauga – tai savarankiška
profesija, o slaugytojų darbas pacientams labai padeda pasveikti. Slaugytojo profesiją
nuvertinantis požiūris yra viena iš augančio slaugytojų trūkumo priežasčių.
➢ Peržiūrėsime gydytojų ir pacientų santykių reguliavimą, atsižvelgdami į sąmoningo
paciento koncepcijos sąlygas ir reikalavimus. Įtvirtinsime šalių interesų balansą ir
atsakomybę, pagrįstą dalyvavimo sveikatos priežiūroje laipsniu (pacientui) ir paslaugos
aukščiausios kokybės standartu (gydytojui).
➢ Peržiūrėsime sveikatos priežiūros specialistų santykius su sveikatos priežiūros įstaigomis,
sudarysime sąlygas teikti sveikatos priežiūros paslaugas ne tik darbo santykių, tačiau ir
kitais teisiniais pagrindais (individualios veiklos, paslaugų sutarčių, savanorystės sutarčių
ir pan.). Šis teisinio reguliavimo modelis specialistams nustatytus veiklos ir atsakomybės
reikalavimus subalansuos su paslaugų teikimo galimybėmis ir jų finansavimu.
➢ Planuosime gydytojų ir kito medicinos personalo poreikį pagal paklausą – pagal ją
nustatysime rezidentūros studijų finansavimo apimtis. Gydytojų poreikio pagal
specializacijas planavimas, darbo krūvių ir viršvalandžių reguliavimo sistemos užtikrinimas
yra būtini veiksmai efektyviai, veiksmingai, kokybiškai sveikatos priežiūros sistemai sukurti.
Gydytojų poreikio planavimo trūkumas lemia, kad vienų specialybių medikų labai trūksta,
o kitų pasiūla – per didelė. Peržiūrėsime studentų, priimamų į medicinos ir rezidentūros
studijas, skaičių. Planuosime, kiek ir kokių specialistų reikės trumpalaikiu (5 m.) ir ilgalaikiu
(10 m.) laikotarpiu.
➢ Liberalizuosime sveikatos specialistų kompetencijų įgijimo ir jų realizavimo procesus.
Ištrūksime iš archajiško „normų“ modelio ir suteiksime galimybes jau licencijuotiems
profesionalams realizuoti savo gabumus ir potencialą lanksčiai įgyjant pakopines
kompetencijas etapais ir kartu atliepiant aktualius visuomenės poreikius.
5. Šiuolaikiška, kokybiška ir prieinama sveikatos priežiūra.
➢ Peržiūrėsime taikomus ligų ir būklių gydymo protokolus, patobulinsime juos arba
parengsime naujus, atitinkančius Pasaulio sveikatos organizacijos, tarptautinių
organizacijų, ES kompetentingų organizacijų bei institucijų rekomendacijas ir
užtikrinančius aukščiausio standarto kokybiškų sveikatos priežiūros paslaugų teikimą.
Sieksime sumažinti atotrūkį tarp gydymo protokoluose patvirtintų ir Privalomojo sveikatos
draudimo fondo (PSDF) biudžeto lėšomis finansuojamų gydymo schemų.
➢ Mažinsime paslaugų prieinamumo netolygumus rajono savivaldybės sveikatos priežiūros
įstaigose. Skatinsime gydytojų pritraukimą į pirminės sveikatos priežiūros centrus,
konsultacines poliklinikas. Optimizuosime finansuojamų PSDF biudžeto lėšomis antro lygio
52
gydytojų specialistų konsultacijų paslaugų mastą. Paslaugų prieinamumą mažina
neracionalus antro lygio gydytojų specialistų konsultacijų, finansuojamų iš PSDF lėšų,
paskirstymas ir kiekis, nepagrįstas pacientų poreikiais.
➢ Parengsime ir įgyvendinsime valstybės lygmens gydytojų pritraukimo į regionus strategiją,
kuri apimtų tiek medikų rengimo, tiek darbo užmokesčio ir darbo sąlygų sprendimus.
➢ Peržiūrėsime PSDF biudžeto formavimo ir naudojimo principus. Skaidrinsime bei
tikslinsime PSDF rezervo nustatymo ir naudojimo sąlygas.
➢ Sieksime, kad sveikatos priežiūros paslaugų kaimo vietovėse būtų teikiamos pagal faktinę
paciento buvimo vietą. Ieškosime galimybės kaimo gyventojams sveikatos paslaugas teikti
lankantis namuose.
➢ Didinsime suaugusiųjų, vaikų ir paauglių psichikos sveikatos priežiūros bei priklausomybės
ligų gydymo paslaugų prieinamumą miestuose ir rajonuose. Stiprinsime visuomenės
sveikatos biurų bei sveikatos priežiūros specialistų kompetencijas kovojant su
psichoaktyviųjų medžiagų (įskaitant tabaką), alkoholio ir azartinių lošimų
priklausomybėmis, imsimės priemonių mokslo pagrįstais ir įrodytais būdais mažinti
priklausomybių sukeliamą žalą. Didinsime anonimiškos pagalbos teikimo prieinamumą.
➢ Ypatingą dėmesį skirsime onkologiniams pacientams. Imsimės veiksmų ir priemonių
užtikrinti, jog Lietuvoje atsirastų ir sustiprėtų aukšto klinikinio ir mokslinio potencialo
sutelktinis vėžio centras. Plėtosime taikomus „žaliojo koridoriaus“ sprendimus.
➢ Stiprinsime prevencinių programas. Mirčių, kurių galima išvengti, skaičių sumažinsime 50
%.
➢ Didinsime psichikos sveikatos sektoriaus savarankiškumą ir autonomiškumą atsiskiriant jį
nuo poliprofilinių ligoninių.
➢ Perėmę gerąsias praktikas iš Lietuvos ir užsienio, imsimės priemonių savižudybių skaičiui
mažinti.
6. Duomenimis grįsta vadyba ir veiklos efektyvumas.
➢ Parengsime ir įdiegsime nacionalinę gydymo įstaigų veiklos efektyvumo, jų teikiamų
paslaugų kokybės, saugos rodiklių palyginimo (benchmarking) sistemą, atliksime
kasmetinę sveikatos priežiūros įstaigų veiklos kokybės ir efektyvumo lyginamąją analizę.
➢ Skatinsime priimti įrodymais pagrįstus sprendimus ir vadybą.
➢ Susiesime SPĮ finansavimą ir teikiamų paslaugų apmokėjimą su jų veiklos kokybe, sauga,
efektyvumu ir rezultatyvumu.
➢ Sieksime tinkamai įgyvendinti tarptautinių organizacijų (kaip EBPO) ir ekspertų
rekomendacijas dėl sveikatos sistemos finansavimo, daugiau įgalinant namų ūkius,
papildomą (savanorišką) sveikatos draudimą ir nevyriausybinį sektorių.
➢ Sukursime realius kaštus atitinkančią paslaugų apmokėjimo apskaičiavimo ir indeksavimo
metodiką.
53
7. E-sveikata.
➢ Imsimės priemonių, kad iki 2027 m. E-sveikatos sistema, pakeitus jos teisinį ir faktinį
statusas į pacientų registrą, pradėtų veikti visavertiškai, sklandžiai ir nuosekliai, o
surenkami ir apdorojami duomenys užtikrintų aukštos kokybės individualizuotų sveikatos
priežiūros paslaugų teikimą.
8. Skaidri, efektyvi kontrolė ir priežiūra.
➢ Sieksime, kad geroji mokestinės aplinkos priežiūros praktika (Valstybinės mokesčių
inspekcijos vykdomos veiklos, kontrolės ir priežiūros skaidrumo reikalavimai, reguliacinės
aplinkos komentarai ir pan.) būtų perkelta ir sėkmingai įgyvendinta nacionalinėje sveikatos
sistemoje.
➢ Peržiūrėsime PSDF biudžeto formavimo ir naudojimo principus. Skaidrinsime ir tikslinsime
PSDF rezervo nustatymo ir naudojimo sąlygas.
9. Profesinė savivalda – tvarus valstybės partneris.
➢ Sieksime, kad sveikatos priežiūros specialistų ir farmacijos bendruomenė aktyviau
dalyvautų viešajame valdyme, ar būtų tvarkomi įprasti viešieji reikalai, ar priimami visai
šaliai svarbūs sprendimai. Neigiamą įtaką vis dar daro neįveikta korupcija, neskaidrūs,
neefektyvūs sprendimai.
➢ Aktyviai siūlysime ir sudarysime sąlygas įsikurti sveikatos priežiūros specialistų rūmams,
farmacijos sektoriaus specialistų rūmams, perduosime jiems viešojo administravimo
funkcijas licencijavimo, veiklos kontrolės bei priežiūros, pacientų skundų nagrinėjimo, taip
pat profesinės etikos ir elgesio priežiūros srityse. Sudarysime sąlygas šioms organizacijoms
stiprinti savo vaidmenį šalyje ir pelnyti aukštą visuomenės pasitikėjimą.
10. Vaistų politika ir individualizuoto gydymo prieinamumas.
➢ Peržiūrėsime vaistų politiką, užtikrindami pacientui būtinų vaistų finansavimą PSDF
biudžeto lėšomis ir sudarydami galimybę pacientui aktyviai dalyvauti įsigyjant vaistų,
naudojant alternatyvių finansavimo šaltinių lėšas. Tobulinsime reguliacinę aplinką.
➢ Skatinsime inovatyvių vaistinių preparatų pasiūlą ir prieinamumą, taip užtikrinant ES šalių
vidurkio reikalavimus ir individualizuoto gydymo prieinamumą pacientams.
➢ Tobulinsime kompensavimo politiką – padarysime ją suprantamą kiekvienam. Tobulinsime
šiuo metu galiojančią centralizuotų vaistų pirkimo ir kompensavimo sistemą. Išaiškinsime
tikslų vaistinių preparatų ligoninėse poreikį ir užtikrinsime, kad jie būtų perkami
centralizuotai. Neribodami vaistinių preparatų patekimo į kompensuojamųjų sąrašus
54
didinsime preparatų tarpusavio konkurenciją, todėl gyventojams sumažės priemokos
vaistams.
➢ Plėsime farmacinę rūpybą. Parengsime visų ūmių ligų farmacinės rūpybos, teikiamos
vaistinėse, standartus. Skatinsime parengti specializuotus farmacijos rūpybos standartus.
➢ Didinsime vaistinių preparatų prieinamumą pacientams. Plėtosime galimybes pristatyti
vaistinius preparatus į namus, ypač vyresniems ir sunkiai sergantiems, neįgaliems
gyventojams. Plėsime sąrašą vaistinių preparatų, kuriais galima prekiauti degalinėse,
gerinsime jų įtraukimo į prekybos sąrašus sąlygas.
55
VIII. Socialinė politika
Dabartinė padėtis ir iššūkiai:
Šią kadenciją socialinė politika patyrė rimtų išbandymų. Nuo pandemijos sunkumų verslui
ir kiekvienam dirbančiam iki išlaidų pareikalavusios migracijos krizės ir karo Ukrainoje. Vis dėlto
Lietuvos ekonomika pasirodė atspariausia regione. Mums pavyko sėkmingai susitvarkyti su
įvairiais iššūkiais, įskaitant iki šiol šalyje neregėtą karo pabėgėlių srautą. Imigracija tapo ne našta,
o paskata ekonomikai. Tačiau šiuo metu imigracija atneša naujų išbandymų socialinei politikai bei
darbo rinkos raidai, todėl būtini sprendimai, įgalinantys ir stiprinantys kuriančius gerovę ir
padedantys tiems, kuriems savimi pasirūpinti sunku.
Pagalba nuo karo bėgantiems ukrainiečiams, jiems skirtos išmokos pasiteisino kaip
investicija: šiuo metu dirba ir mokesčius moka apie pusę darbingo amžiaus ukrainiečių. Darbingo
amžiaus žmonių imigracija šiuo metu yra itin naudinga darbo jėgos stokojančiai Lietuvos
ekonomikai, tačiau tai gali tapti ir iššūkiu, jeigu nebus laiku sureaguota į poreikį keisti ar kelti
kvalifikaciją ir skatinti žmones imtis savarankiškos veiklos sudarant jiems tinkamas sąlygas veikti.
Šalyje oficialus nedarbo lygis siekia apie 8,5 %, tačiau darbdaviai susiduria su sunkumais
ieškodami darbuotojų įvairioms veiklos sritims. Samdomų darbuotojų, vyresnių nei 55 m. –
daugiau negu trečdalis, o dirbančių 15-29 m. asmenų per pastaruosius 10 m. sumažėjo beveik 30
%.
Šiuo metu Lietuvoje ilgalaikiai bedarbiai sudaro beveik trečdalį visų neturinčiųjų darbo.
Privalome stabdyti ilgalaikio nedarbo tendenciją ir ieškoti būdų išlaikyti žmones darbo rinkoje,
kad jie netaptų nepakeliama našta valstybės ir savivaldybių biudžetams.
Dar vienas akivaizdus iššūkis – spartus visuomenės senėjimas. Būtinos priemonės,
padedančios vyresniems žmonėms išlikti efektyviems ir konkurencingiems darbo rinkoje.
Nepakankamai stengtasi keičiant vyraujančius stereotipus dėl vyresnio amžiaus žmonių
patrauklumo darbo rinkai ir jų efektyvumo. Šiandien mums reikia kalbėti ne apie pensinio amžiaus
kėlimą, o kaip sudaryti galimybes žmonėms dirbti našiai, konkurencingai ir auginti savo pajamas
nepriklausomai nuo amžiaus.
Nors šios kadencijos metu pavyko mažinti pensininkų skurdą ir labiausiai nepasiturinčių
skaičių, Lietuva dar atsilieka nuo ES vidurkio, o valstybės pensijų sistema neužtikrina orios
senatvės. Vidutinė senatvės pensija sudaro 44 % šalies vidutinio atlyginimo į rankas.
Pagal dabartinę situaciją darbo rinkoje dirbančiųjų vis mažės ir 2022 m. pradėjusiųjų dirbti
asmenų pensija gali sudaryti tik apie 29 % buvusių pajamų. Vakarų šalyse jos siekia 60–80 %
buvusių pajamų. Nors pensijų indeksavimas suteikė gerą postūmį, toliau turime suteikti kuo
daugiau paskatų bet kurio amžiaus žmonėms savarankiškai pasirūpinti savo gerove senatvėje.
56
Šioje kadencijoje daug dėmesio skirta šeimos ir karjeros derinimo priemonėms. Liberalų
teiktas „Šeimų paketas“ liberalizavo pagalbinio apvaisinimo tvarką, įteisino šeimų darželius,
numatė pinigines kompensacijas tėvams, kurie samdo aukles, savivaldybių įstaigose ir
institucijose nurodė įrengti vaikų kambarius, o tėvams, auginantiems vaikus iki trejų metų ir
norintiems grįžti į darbą iš vaiko priežiūros atostogų, įteisino sutrumpintą 4 darbo dienų savaitę.
Nepaisant to, atotrūkis tarp vyrų ir moterų darbo užmokesčio vis dar išlieka, moterys, derindamos
šeimos ir darbo įsipareigojimus, vis dar susiduria su sunkumais, todėl būtina tęsti pradėtas „Šeimų
paketo“ iniciatyvas.
Visuomenėje sparčiai didėja asmenų, turinčių negalią. Tačiau darbdavių ir pačių gyventojų
požiūris darbo rinkoje į asmenį su negalią vis dar dažniau neigiamas, pasitaiko ir atviros
diskriminacijos ir stigmatizavimo atvejų.
Vaikų dienos centrai (VDC) teikia socialinės priežiūros paslaugą, skirtą ugdyti vaiko ir
šeimos socialinius bei gyvenimo įgūdžius ir aktualią vaikams, kurie negauna tinkamos priežiūros
šeimose. Nuo 2021 m. VDC pradėjo teikti akredituotas socialinės priežiūros paslaugas, o nuo 2019
m. gauna planinį finansavimą, kuris šiuo metu nėra pakankamas, kad VDC įdarbintų darbuotojus
visu etatu ir jie turėtų tinkamą kvalifikaciją. VDC veiklos plėtra ir skatinimas, kokybiškų paslaugų
teikimas ypač svarbus Lietuvos regionuose, kur moksleivių pavėžėjimas po pamokų į nuo
mokyklos nutolusius vaikų namus nepakankamai išvystytas.
Statybos, sandėliavimo pramonės įmonėse (išskyrus eismo įvykius) kasmet žūsta 10–15
darbuotojų, įvyksta apie 100 sunkių nelaimingų atsitikimų, kuriuose asmenys suluošinami ir
dažnai lieka neįgalūs.
Per 2020–2024 m. Seimo kadenciją priimti įstatymų paketai numato griežtesnę rangovų ir
statytojų atsakomybę įvykus nelaimingiems atsitikimams ir atlyginant jų padarytą žalą, tačiau tai
nėra pakankama priemonė mažinti nelaimių skaičių.
Liberalų sąjūdis siūlo:
Socialinė Lietuvos politika privalo skatinti rūpintis savo gerove nepriklausomai nuo
amžiaus, lyties ar socialinės padėties. Turime kurti ir gerinti įstatyminę bazę, kad gyventojai dirbtų
kuo efektyviau, keistų kvalifikaciją keičiantis darbo rinkos poreikiams, neatitrūktų nuo darbo
rinkos aktualijų per būtinąsias gyvenimo pertraukas ir išlaikytų sveiką darbingumą vyresniame
amžiuje.
1. Darbo rinka.
➢ Tęsime paslaugų individualizavimo procesus Užimtumo tarnyboje per užimtumo didinimo
programas arba pasitelkiant NVO. Efektyvesnis būdas remti skatinimą programomis, o ne
per bendrą pinigų perskirstymą .
57
➢ Toliau sistemiškai finansuosime ir stiprinsime nevyriausybines organizacijas, ypač
vykdančias užimtumo didinimo programas. Pasiūlysime specialią 4–5 metų
nevyriausybinių organizacijų, didinančių gyventojų užimtumą, stiprinimo programą.
Efektyviausia pagalba – žmogui suteiktas savarankiškumas darbo rinkoje.
➢ Įdarbinant negalią turinčių asmenis išnaudosime galimybę įgalinti NVO, neapkraunant
darbdavio nepagrįstomis rizikomis (apsaugant darbdavį nuo tiesioginio konflikto).
➢ Norintiems įsidarbinti ir turintiems besirengiančiojo darbo rinkai statusą būtina sudaryti
palankias sąlygas (pavyzdžiui., gerinti susisiekimą regionuose). Nedarbo išmoka turi būti
mokama tik realiai darbo ieškantiems, o ne bandantiems užsidirbti šešėlinėje rinkoje.
Būtina priimti sprendimus, kurie skatintų dirbti ir užsidirbti bei mažintų paskatas nedirbti
ir gyventi iš socialinių išmokų.
➢ Būtina panaikinti neveiksmingas darbo migracijos priemones: trūkstamų profesijų sąrašus,
darbo rinkos testo, užsieniečių įdarbinimo kvotas ir biurokratinius suvaržymus ir
apribojimus, kurie neigiamai veikia geopolitinę situaciją, neatitinka pramonės, verslo ir
gyventojų poreikių.
➢ Užimtumo tarnyba turi šviesti darbdavius apie neįgaliųjų įdarbinimą.
➢ Visuomenei sparčiai senstant skatinsime darbo rinkoje pasitelkti pensijinio amžiaus
žmones. Darbas ir savirealizacija – laimingo gyvenimo receptas.
➢ Mūsų siekiamybė – kuo mažiau atleidimų ir diskriminacijos, ypač vyresnio amžiaus
darbuotojų. Pensijinio amžiaus žmones ne skurdas turi ginti į darbą, o noras papildomai
užsidirbti.
➢ Didinsime žmonių nuostatas keisti profesiją ir labiau prisitaikyti darbo rinkoje. Tam
labiausiai reikalinga ne kompetencija, ne profesija, o nuostata, kad sėkmė yra tavo
rankose, todėl pradėti reikia nuo bendrojo ugdymo sistemos.
➢ Siūlysime paruošti tikslingą informaciją, kurioje asmenys nuo 50 metų ir vyresni kviečiami
pasvarstyti apie savo užimtumą, galimybes darbo rinkoje pasiūlant, kur ir kokių profesijų
galima įgyti.
➢ Siūlysime paruošti perėjimo iš vienos profesijos į kitą matricas.
➢ Realizuosime „sidabrinės ekonomikos“ potencialią, didelį dėmesį skirdami vyresnių nei 50
m. asmenų verslumo skatinimui, jų verslų skaitmenizavimui, transformacijai.
Įgyvendinsime programas, skatinančias moteris aktyviau kurti ir vystyti verslus.
➢ Ne visi Trečiojo amžiaus universitetai turi akredituotas mokymo programas, todėl
siūlysime tikslingą finansavimą programoms, užsiimančioms vyresniųjų žmonių grąžinimu
į darbo rinką,
➢ Statybų projektuose būtina parengti detalias darbų saugos ir sveikatos (DSS) sąmatas,
tokiu būdu sudarant sąlygas įgyvendinti visas DSS projekte numatytas priemones, kurios
padėtų užtikrinti maksimalią darbuotojų apsaugą nuo nelaimingų atsitikimų darbe.
58
2. Socialinės paslaugos.
➢ Socialinės paslaugos būtinos ugdant jaunuosius piliečius. Visavertė gerovė pasiekiama
sklandžiai integruojantis į visuomenę. Todėl suteikiant socialines paslaugas jas turi lydėti
edukacinės paslaugos. Efektyviausia integracija yra tokia, kai paslauga arba finansinė
pagalba atitinka arba sustiprina žmogaus motyvaciją.
➢ Skatinsime mokyklose vystyti empatiją, supratingumą, pareigos jausmą. Laimėsime
daugiau, kai mūsų veiksmai sužadins motyvaciją. Mokykloje vaikas turi įgyti
individualizuotą laimingo gyvenimo modelį. Per 10–12 metų laikotarpį turime nukreipti
vaikus į jiems optimalią orumo erdvę.
➢ Peržiūrėsime ir įvertinsime vaiko teisių apsaugos reformos rezultatus, tobulinsime
sistemą atsižvelgiant į praktiniame darbe išryškėjusias spragas.
➢ Didinsime Vaikų dienos centrų plėtrą ir jų finansavimą.
➢ Globos ir slaugos įstaigų darbas dar nėra vykdomas tinkamai. Nesant galimybės gauti
visaverčių artimųjų priežiūros paslaugų, darbingo amžiaus žmonės iškrenta iš darbo
rinkos. Sudarykime sąlygas derinti artimųjų globą ir darbą suteikiant specializuotų įstaigų
ir specialistų pagalbą.
➢ Sieksime liberalizuoti įstatyminę bazę sudarant sąlygas šeimos nariams lengviau
integruotis į socialinių paslaugų teikimą, taip didinant darbo rinką ir paslaugų
prieinamumą.
➢ Socialinių paslaugų sąrašus būtina grupuoti. Paslaugų pavadinimai panašūs, jų yra kelios
dešimtys, todėl ne visada aiškiai suprantama, kokios paslaugos paskirtos. Jas sugrupavus,
paskirtų paslaugų teikimo galimybės taptų aiškesnės, pagerėtų jų kokybė.
➢ Socialinių paslaugų teikimas neretai dubliuojamas, vienam asmeniui skiriant ir teikiant
panašaus pobūdžio kelias socialinės srities paslaugas. Tačiau tai tik didina valstybei ir
savivaldybėms tenkančią finansinę naštą, o ne teikiamų paslaugų kokybę. Todėl
gryninsime teikiamų socialinių paslaugų katalogą užtikrinant jų kokybę ir efektyvumą
(ilginant globos, slaugos ir integralios pagalbos paslaugos laiką ir kt.).
➢ Užtikrinsime efektyvią socialinę investiciją resocializuojant ir atgal į normalų visuomenės
gyvenimą grąžinant nuo alkoholio, narkotikų priklausomus, gyvenamosios vietos
neturinčius žmones kartu suteikiant pagalbą jų artimiesiems.
➢ Pagrindinio ir vidurinio ugdymo mokymo įstaigose, jaunimo centruose jaunuoliams
didinsime prieinamumą prie prevencinių paslaugų ir bendrosios higienos priemonių.
➢ Žymiai didėjant socialinės srities darbuotojų poreikiui, sudarysime sąlygas šios profesijos
patrauklumui ir darbuotojų kompetencijų stiprinimui, teikiant kokybiškas savalaikes
paslaugas, atliepiančias gyventojų poreikius.
3. Darbo ir šeimos įsipareigojimų derinimas. Lygios galimybės.
➢ Sukursime daugiau galimybių derinti motinystę, tėvystę ir darbą. Tai pamatinis kriterijus,
turintis įtaką gimstamumui šalyje. Liberalų „Šeimos paketo“ iniciatyvos jau suteikė
59
daugiau galimybių tėvams ir globėjams: įteisinti šeimų darželiai, numatytos pinigines
kompensacijas tėvams, kurie samdo aukles, savivaldybių įstaigose ir institucijose įrengiami
vaikų kambariai, o tėvams, auginantiems vaikus iki trejų metų ir norintiems grįžti į darbą
iš vaiko priežiūros atostogų, leidžiama sutrumpinta 4 darbo dienų savaitė. Tęsime šeimoms
palankią politiką įgalindami jaunas mamas ir tėčius, globėjus sėkmingai derinti
įsipareigojimus šeimai ir karjerą.
➢ Plėsime vaikų priežiūros įstaigų tinklą, šeimos darželius, ypač regionuose. Pasiūlysime
daugiau socialinių paslaugų vyresnio amžiaus žmonėms, neįgaliesiems. Atotrūkis tarp vyrų
ir moterų darbo užmokesčio išlieka opi problema. Moterys vis dar gerokai rečiau užima
vadovaujančias pareigas. Vaikų priežiūra, vyresnio amžiaus šeimos narių slaugymas
dažniausiai yra moterų pareiga, todėl jos lieka ilgiau iškritusios iš darbo rinkos ir
vyresniame amžiuje patiria didesnę skurdo riziką.
4. Aprūpinta senatvė.
➢ Didinsime gyventojų finansinį raštingumą ir tokiu būdu auginsime piliečių atsakomybę
priimant finansinius sprendimus, kurie užtikrintų orią senatvę.
➢ Depolitizuosime pensijų sistemą siekdami jos stabilumo ir tvarumo.
➢ Auginsime pačių žmonių pasitikėjimą antrąja pensijų kaupimo pakopa ir darbdavių
socialines iniciatyvas skatinant juos prisidėti finansiniu indėliu į pensijų kaupimą ir
nemažinant valstybės indėlio.
➢ Išlaikant pensijų kaupimo sistemos stabilumą antrojoje pakopoje sukauptas lėšas leisime
atsiimti ne tik išimtiniais atvejais, kai kaupimas tampa betikslis (sergant sunkia liga ir pan.),
bet ir kitomis gyvenimo aplinkybėmis.
➢ Sieksime didinti pasitikėjimą antrosios pakopos pensijų kaupimo modeliu, iš sukaupto
turto pensijų fonde asmenims, sulaukusiems priešlaikinės pensijos ir senatvės pensijos,
leidžiant išsiimti 10807 eurų sumą ir ją kasmet indeksuojant.
60
IX. Savivalda, valstybės valdymas ir pilietinė visuomenė
Dabartinė padėtis ir iššūkiai:
Viena esminių šios kadencijos aplinkybių – tiesiogiai išrinktų merų funkcijų pokyčiai, kurie
savivaldybių darbą padarė operatyvesnį. Vietos savivaldos įstatymas pakeistas, tačiau vis dar
vyksta diskusijos su Vyriausybės atstovais, kaip praktiškai taikyti naujas įstatymo nuostatas. Vietos
savivaldos įstatyme neliko administracijos direktoriaus pavaduotojų, tačiau savivaldybės šią
problemą sprendžia taikydamos Biudžetinių įstaigų įstatymo nuostatas, kur įstaigos vadovo
pavaduotojų pareigybės numatytos.
Vis dar iškyla problemų tose savivaldybėse, kur tiesiogiai išrinkti merai neturi savivaldybės
tarybos daugumos: kyla iššūkių patvirtinti programą ir tiesioginio Vyriausybės valdymo įvedimo
grėsmė.
Tiesioginiai merų rinkimai visuomenėje priimami itin palankiai: 82 % Lietuvos gyventojų
aktyviai palaiko ir nori tiesiogiai išsirinkti merus. Seime tęsiasi diskusijos dėl mero funkcijų, kuris
pirmininkauja tarybos posėdžiams, bet nėra tarybos narys. Siūloma numatyti savivaldybės
tarybos daugumos lyderio poziciją, kuris galėtų pirmininkauti tarybos posėdžiams.
Lietuvoje įvykdyta viešojo administravimo reforma, kurios esmė – sudaryti aplinkybes kelti
atlyginimus viešojo sektoriaus vadovams ir atnaujinti visa atlyginimų politiką. Nors įstatymai
numato priemones, vis dėlto adekvačių lėšų norimiems pokyčiams nėra.
Šiuo metu viešajame sektoriuje dirba 29 % visų dirbančių žmonių, kai ES vidurkis – 19 %.
Trūksta vieningos viešojo sektoriaus darbuotojų statistikos ir registrų, todėl sunku objektyviai
naudoti turimą informaciją.
Paminėtina, jog šios kadencijos metu buvo įvykdyta tai, ko savivalda ilgai laukė –
Nacionalinės žemės tarnybos funkcijos perduotos savivaldai. Nors laisvės savivaldai šiuo
sprendimu sukurta daugiau, žemė už miestų teritorijos išlieka tarnybos kompetencijoje. Klausimų
vis dar kelia GPM mokesčio administravimas, kaip jį apskaičiuoja Valstybinė mokesčių inspekcija
ir kaip tarpusavyje deri skirtingos sistemos. Neapmokestinamųjų pajamų didėjimas veikia
surenkamą GPM. Minimalios mėnesinės algos didėjimas nedaro jokio poveikio savivaldybėms.
2025 m. baigiasi Valstybės investicijų programa, vėluoja procesai planuojant, skiriant ES
lėšas. Stringa darbas Regioninėse plėtros tarybose: daug dėmesio biurokratiniams aprašams,
taisyklėms, o realios laisvės beveik nėra. Valstybėje toliau ignoruojama susisiekimo problema
neskiriant reikiamo finansavimo kelių priežiūrai, asfaltavimui.
Savivaldybių savarankiškumas geriausiai įgyvendinamas joms vystant savarankiškus
investicinius projektus. Šiuo metu savivaldybės lanksčiau skolintis gali tik prisidėdamos prie ES
finansuojamų projektų. Todėl savivaldybėms dažnai tenka įgyvendinti ne būtinuosius projektus, o
tuos, kurie atitinka centrinės valdžios nustatytus reikalavimus.
61
Savivaldybėse sparčiai plėtojama socialinių paslaugų sritis: steigiamos naujos socialinių
paslaugų įstaigos, diegiamos naujos paslaugos įvairioms žmonių grupėms. Tačiau socialinių
paslaugų suskirstymas pernelyg painus: iš viso įvardijamos net 36 rūšys, kai kurių iš jų turinys tas
pats, nors pavadinimai ir apmokėjimo būdas skiriasi. Dėl pernelyg smulkmeniško reglamentavimo
socialinių paslaugų sistema tampa sunkiai suprantama tiek specialistams, tiek paslaugų gavėjams.
Savivaldybės priverstos skirti laiką ir žmogiškuosius išteklius beprasmiškoms biurokratinėms
procedūroms, kurios nesuteikia naudos gyventojams.
Regionuose veikiančios NVO geriausiai žino vietos bendruomenių poreikius ir gali teikti
tikslinę paramą bei paslaugas, kurios prisideda prie regioninės ekonomikos ir socialinės
infrastruktūros vystymosi. Todėl būtina užtikrinti NVO veiklų tęstinumą tiek nacionaliniu, tiek
regioniniu lygmeniu.
Šią kadenciją liberalai nuosekliai dirbo stiprindami NVO teisinę aplinką, vyko nuolatinės
konsultacijos su Nacionaline NVO koalicija bei kitomis skėtinėmis organizacijomis. Labdaros ir
paramos įstatymo redakcijoje įtvirtinta nuostata, kad 1,2 % GPM paramą gali gauti tik NVO
sektorius. Smulkaus ir vidutinio verslo įstatyme įtvirtinta socialinio verslo sąvoka, suteikusi
reguliavimo pamatą socialiniam verslui. Viešųjų įstaigų įstatyme įtvirtinus savanorišką darbo
sutartį su vadovu, palengvėjo NVO administravimas. Asociacijos įstatymo pataisos suteikė
galimybę steigti tarptautines nevyriausybines organizacijas.
Didesnėse savivaldybėse trūksta iki kelių šimtų, mažesnėse – dešimčių gydytojų.
Savivaldybės taiko įvairias medikų pritraukimo priemones – kelias dešimtis tūkstančių eurų
siekiančias išmokas, būsto ir kitas lengvatas, tačiau šios priemonės nėra tokios veiksmingos kaip
tikėtasi. Visa tai rodo, kad medikų trūkumo problema yra gilesnė ir sisteminė.
Savivaldybes supurtė ir taip vadinamas „čekiukų“ skandalas. Seimo pirmininkei
konsolidavus, parlamentas priėmė reikalingus sprendimus, kurie keičia savivaldybių tarybų narių
darbo apmokėjimo tvarką, o Specialiųjų tyrimų tarnybos ir prokuratūros tyrimai pasiekia teismus,
kur bus priimti atitinkami sprendimai ir nuosprendžiai.
Liberalų sąjūdis siūlo:
Šalies pažangą skatina tik žmonių pasitikėjimą pelniusi valdžia. Viešasis valdymas turi būti
rezultatyvus ir leidžiantis veikti. Turi keistis pati valdymo kultūra – sprendimus priimti pagrįstai ir
bendru sutarimu. Būtina tenkinti ne tik pagrindinius saugumo, žmogiškojo orumo poreikius, bet
ir teikti visiems reikalingas geros kokybės paslaugas. Valdžios institucijos turi gebėti veikti
strategiškai ir kryptingai dėmesį sutelkdamos į svarbiausius prioritetus.
1. Savivaldos plėtojimas, regioninė politika.
➢ Bet kuris siūlymas iš esmės keisti vietos savivaldos modelį turi būti pagrįstas, teisiškai
argumentuotas ir išsamiai aptartas tiek su savivalda, tiek su visomis susijusiomis valstybės
62
valdymo institucijomis. Diskusijos apie esminius pokyčius turi būti orientuotos ne į esamą,
o ateinančias vietos savivaldos kadencijas.
➢ Sukursime aiškesnę sistemą, kaip krašto gynybos sistemoje plėtodamos civilių saugą ir
logistinę infrastruktūrą dalyvauja savivalda . Priedangų ir slėptuvių įrengimui reikalingas
standartas – nuo žymėjimo iki techninių reikalavimų. Nepritariame, kad gynybos
finansavimo poreikiams būtų kėsinamasi į savivaldybių biudžetus.
➢ Užtikrinsime lygiavertę centrinės valdžios ir savivaldos partnerystę priimant sprendimus
dėl regionų plėtros, stiprinsime regionų savarankiškumą labiau atliepiant vietos poreikius,
sudarysime sąlygas regionams vykdyti visus suplanuotus projektus, užtikrinsime sklandų
regionų plėtros planų įgyvendinimo procesą mažinant biurokratiją.
➢ Spartinsime regioninio verslo augimą ir plėtrą pasitelkiant efektyvesnes kompleksinės
pagalbos priemones, tokias kaip į klientą orientuotos ekspertinės konsultavimo paslaugos,
verslo inkubavimo paslaugos bendradarbystės centruose, visiems prieinamas verslo
kompetencijų ugdymas ir mentorystė.
➢ Sudarysime savivaldybėms galimybę lanksčiau skolintis ne tik ES lėšomis remiamiems, bet
ir savivaldybių bei valstybės biudžeto lėšomis finansuojamiems projektams.
➢ Sukursime savivaldybių investicijų poreikius atliepiantį finansinį instrumentą, kuris būtų
jau veikiančios Nacionalinės plėtros įstaigos dalis ir per kurį valstybė galėtų savivaldybėms
teikti paskolas ir/ar paskolų garantijas palankesnėmis nei rinkos sąlygomis.
➢ Didinsime savivaldybių finansinį savarankiškumą, įskaitant galimybę išleisti vertybinius
popierius, obligacijas.
➢ Peržiūrėsime GPM skirstymo savivaldybėms, ypač mokesčio administravimo ir apskaitos,
tvarką. Užtikrinsime savivaldybių GPM pajamų autonomiją visiškai kompensuojant GPM
netektis, patiriamas dėl centrinės valdžios sprendimų.
➢ Sieksime, jog visose be išimties savivaldybėse atsirastų dalyvaujamasis biudžetas. Ypač
teigiamai vertiname pasiteisinusią kai kurių savivaldybių praktiką dalyvaujamojo biudžeto
lėšas naudoti ne tik ūkio, bendruomenės poreikiui, bet ir, pavyzdžiui, švietimui.
➢ Skirsime didelį dėmesį kelių finansavimui. Iš tų mokesčių, kurie susiję su kelių naudojimu,
visos surinktos lėšos turi atitekti kelių finansavimui. Apibrėšime aiškius kriterijus
finansavimui gauti, įvertinant kelių būklę, naudojimo intensyvumą, pasiekiamumą.
➢ Nacionalinės žemės tarnybos kompetencijų perdavimas savivaldybėms neturi apsiriboti
tik miestų žeme. Savivaldybės žemės klausimus turi spręsti visoje savo teritorijoje.
➢ Suteiksime savivaldybėms daugiau savarankiškumo sprendžiant švietimo įstaigų tinklo
klausimus. Šiuo metu valstybė primeta daug smulkmeniškų nurodymų, kurie trukdo
pasiekti optimalų valdymo variantą.
➢ Tobulinsime ir supaprastinsime socialinių paslaugų sistemos reglamentavimą atskiras
socialines paslaugas apjungiant į socialinių paslaugų paketus, kurie priklausytų nuo
asmens savarankiškumo lygio ir valstybės bei savivaldybių realių finansinių galimybių.
➢ Tobulinsime Konkurencijos tarnybos veiklą, nes ji neretai tampa kliūtimi įgyvendinti tikrąją
savivaldą.
63
➢ Sieksime didesnio savivaldybių energetinio nepriklausomumo. Savivaldybės turi būti
savarankiškesnės tvarkydamos savo elektros energijos ir šildymo ūkį.
➢ Peržiūrėsime pirmojo būsto jaunoms šeimoms programą, kuri šiuo metu leidžia tik pirkti,
o ne patiems statytis būstą. Svarstysime skatinimo mechanizmą įsigyjant apleistas sodybas
regionuose kaip antrąjį būstą.
➢ Stiprinsime regioninę žiniasklaidą kaip užtikrinančią demokratinius procesus
savivaldybėse.
2. Valstybės valdymas, viešasis administravimas.
➢ Užtikrinsime efektyvų, įrodymais ir gerąja praktika grįstą viešojo sektoriaus valdymą
diegiant viešosios politikos bei teisinio reglamentavimo pasekmių vertinimo metodus,
reikalaujant kokybiškai įvertinti sprendimų poveikį, kad užtikrintume savo priimamų
sprendimų naudą visuomenei, verslui, valstybei.
➢ Didinsime technologinį imlumą viešajame sektoriuje siekiant reikšmingai pagerinti viešojo
sektoriaus kuriamą vertę, paslaugų kokybę ir piliečių pasitenkinimą.
➢ Valstybė turi taip pat atsisakyti paslaugų, kurias gali suteikti privatus sektorius, pavyzdžiui,
mokymo bazių, poilsio namų ir kt. Įtrauksime piliečius, verslą, nevyriausybines
organizacijas teikti viešąsias paslaugas. Tokia praktika viešajam sektoriui leis veikti
lanksčiau, efektyviau ir nepūs valstybės aparato.
➢ Užtikrinsime laipsnišką viešųjų paslaugų (kultūros, švietimo, sporto, socialinių ir kt.)
perdavimą NVO į sprendimus įtraukdami vietos gyventojus.
➢ Užtikrinsime sklandų e-paslaugų veikimą ir didinsime jų apimtį. Valstybėje vis dar veikia
per daug registrų, kurie nesąveikauja tarpusavyje, todėl sunku užtikrinti stebėsenos,
objektyvaus palyginimo procesus. Skirsime reikiamą dėmesį IT procesų saugumui ir, kur
įmanoma, naudosime dirbtinio intelekto technologijas paslaugų teikimui palengvinti.
➢ Lietuva taps tarptautinėje bendruomenėje pripažįstama kaip atvirų duomenų šalis.
Žmonių patogumui užtikrinsime tarpinstitucinį duomenų dalinimąsi.
➢ Viešojo valdymo agentūra nepasiekia laukiamų rezultatų. Įsivažiavus viešojo sektoriaus
reformai, atliksime monitoringą, ar įgyvendinami išsikelti reformos tikslai. Darbo
užmokesčio fondo klausimas išlieka aktualus – neatitinka viešojo sektoriaus darbuotojų
atlyginimų koeficientų pokyčių.
➢ Viešojo sektoriaus teikiamos paslaugos turi būti greitos ir kokybiškos, o aptarnavimas
grįstas abipuse pagarba.
➢ Valstybės tarnyba bus lanksti, reaguojanti į kintančias aplinkybes. Viešasis sektorius turi
tapti patrauklia vieta dirbti ir užsidirbti, pritraukti lyderius. Atrenkant darbuotojus
vertinsime ne tik formaliuosius reikalavimus, bet ir patirtį versle, savanoriškose,
nevyriausybinėse organizacijose, pilietiškumo iniciatyvose.
➢ Tobulinsime vertikalios ir horizontalios karjeros sistemas: taip daugiau galimybių tobulėti
įgis tie darbuotojai, kurie neturi lyderystės ar vadovavimo ambicijų, nors yra profesionalūs.
64
Horizontalus darbuotojų judėjimas viešojo sektoriaus įstaigose lems glaudesnį
bendradarbiavimą tarp įstaigų.
➢ Ieškosime būdų, kaip viešajam sektoriui darbo rinkoje atlaikyti konkurenciją su privačiu
sektoriumi. Skirsime didelį dėmesį kvalifikacijos ir kitų kompetencijų kėlimui,
kūrybiškumui skatinti.
3. Pilietinė visuomenė ir NVO stiprinimas.
➢ Kuo daugiau atvirų duomenų savivaldybėse. Atviri duomenys – atvirumo, skaidrumo bei
pilietiškumo garantas.
➢ Skatinsime gyventojų pilietinį aktyvumą, pasitelkdami išmaniąsias technologijas ir taip
užtikrindami sklandesnį konsultacinį mechanizmą su vietos bendruomenėmis.
➢ Visapusiškai plėsime e-demokratijos galimybes. Nuosekliai pasisakome už internetinį
balsavimą visuose rinkimuose. Diegdami e-balsavimo sistemas, į į sprendimus įtrauksime
vis daugiau žmonių. Vystydami e-demokratiją, didelį dėmesį skirsime asmens duomenų
apsaugai. Sureguliuosime Viešųjų pirkimų įstatymą nustatydami aiškias sąlygas visoms
institucijoms bei įstaigoms nacionaliniu ir savivaldos lygmeniu, kada pirkimus vykdanti
NVO yra perkančioji, o kada – neperkančioji organizacija.
➢ Remdamiesi 2021-2030 m. Nacionaliniu pažangos planu, didinsime teisinės sistemos ir
viešojo valdymo veiksmingumą. Iki 2030 m. savivaldybių viešųjų paslaugų, kurias teikia
nevyriausybinės organizacijos, dalį išauginsime iki 30 %.
➢ Socialinių NVO srityje svarbu indeksuoti atlyginimus: kaip ne biudžetinėse įstaigose jose
nėra kitų galimybių didinti darbo užmokestį darbuotojams.
4. Teisėsauga, korupcijos prevencija.
➢ Lietuvos teisėsaugos institucijos turi veikti tiksliai ir greitai, griežtai laikydamosi
procedūrinių žmogaus teisių garantijų ir ypač – nekaltumo prezumpcijos principo. Liberalai
teigia, kad tik bendradarbiavimas tarp įstaigų ir visuomenės bei tarp pačių įstaigų, aiškus
atsakomybių pasiskirstymas tarp skirtingų tarnybų ir tinkamas jų aprūpinimas reikalingais
resursais leis įgyvendinti saugios Lietuvos viziją.
➢ Šalinsime korupcijos priežastis ir paskatas. Atsisakysime valdžios institucijoms nebūtinų
funkcijų. Laikysimės aukšto skaidrumo, atvirumo ir viešųjų paslaugų kokybės užtikrinimo
standarto. Mažinsime fiziniams ir juridiniams asmenims tenkančią administracinę naštą,
įgyvendinsime draugišką, konsultacijomis grįstą verslo priežiūrą, konsoliduosime verslo
priežiūros institucijų funkcijas, sumažinsime jų skaičių, didinsime kontroliuojančių
institucijų veiklos skaidrumą ir nuoseklumą, atsisakysime perteklinio ir smulkmeniško
visuomeninių santykių reglamentavimo.
65
➢ Įgyvendinsime korupcijos ir piktnaudžiavimo šalinimo iš valstybės ir savivaldybių
institucijų priemones. Sukursime efektyvų asmenų, pranešusių apie korupcines viešojo
sektoriaus darbuotojų veikas, apsaugos mechanizmą.
➢ Sukursime skaidrų ir veiksmingą lobistinės veiklos modelį valstybėje. Verslo asociacijų ir
kitų visuomenės grupių dalyvavimas priimant politinius sprendimus turėtų būti
skatinamas, o ne baudžiamas sudėtingomis biurokratinėmis procedūromis.
66
X. Žmogaus teisės
Dabartinė padėtis ir iššūkiai:
Lietuva nuo Nepriklausomybės atkūrimo ir tapusi Europos Sąjungos nare padarė
reikšmingą pažangą užtikrindama žmogaus teisių nacionalinius standartus. Šalies teisinė bazė
kartu su tarptautiniais įsipareigojimais suteikia stiprius pagrindus žmogaus teisių apsaugai, tačiau
jas praktiškai įgyvendinant dažnai kyla iššūkių ir reikšminga dalis problemų šioje srityje išlieka
aktuali. Tokie klausimai kaip lyčių nelygybė, diskriminacija dėl amžiaus, neužtikrinamos religijos ir
žodžio laisvės, nepakankamai garantuojamos LGBTIQA+ bendruomenės, žmonių su negalia teisės,
psichinės sveikatos sutrikimų stigmatizavimas ir atsainus požiūris į duomenų apsaugą vis dar
neigiamai veikia įvairias gyventojų grupes. Todėl būtina toliau dirbti užtikrinant visų Lietuvos
žmonių lygiateisiškumą ir kuriant įtraukią, teisingą, pažangią visuomenę.
Atlyginimų atotrūkis tarp lyčių šalyje išlieka aktuali problema, ypač moterims, kurios
dažniau nei vyrai išeina į vaiko priežiūros atostogas. Prieš vaiko priežiūros atostogas moterų
atlyginimų atotrūkis nuo vyrų sudaro apie 12 %, o joms grįžus į darbą skirtumas žymiai padidėja
– iki daugiau nei 30 %. Šioje kadencijoje liberalų pateikto „Šeimų paketo“ iniciatyvos suteikė
daugiau galimybių derinti šeimos ir darbo įsipareigojimus. Tai ypač aktualu moterims, kurioms
įprastai tenka didesnė atsakomybė prižiūrint vaikus ir vyresnio amžiaus šeimos narius.
Mūsų pastangomis žengtas pirmasis žingsnis įteisinant šeimų darželius, numatytos
pinigines kompensacijos tėvams, kurie samdo aukles, savivaldybių įstaigose ir institucijose
įrengiami vaikų kambariai, o tėvams, auginantiems vaikus iki trejų metų ir norintiems grįžti į darbą
iš vaiko priežiūros atostogų, įteisinta sutrumpinta 4 darbo dienų savaitė. Liberalų sąjūdžio
darbotvarkėje šeimoms palankūs ir moteris įgalinantys sprendimai bus itin svarbūs ir ateityje.
Reprodukcinės sveikatos srityje trūksta nuoseklumo, bendra reprodukcinės sveikatos
priežiūra pamirštama. Nors pavyko liberalizuoti Pagalbinio apvaisinimo įstatymą, pagalbinio
apvaisinimo procedūra vis dar neprieinama nesusituokusioms poroms, vienišoms moterims. Taip
pat reikalingas Reprodukcinės sveikatos ir šeimos sveikatos įstatymas, kuris užtikrintų visapusišką
priėjimą prie reprodukcinės sveikatos paslaugų visoje šalyje. Nors medicininis abortas yra
patvirtintas, ypatingas dėmesys turėtų būti skiriamas kontraceptinių priemonių prieinamumui,
ypač jaunoms merginoms tiek miestuose, tiek kaimo vietovėse.
Socialiai pažeidžiamos jaunos merginos dažnai neturi lygiavertės prieigos prie
menstruacinių priemonių.
Esami reglamentai neleidžia asmenims, neatitinkantiems tradicinės šeimos apibrėžimo,
naudotis pagalbinio apvaisinimo paslaugomis. Tai galioja nesituokiančioms poroms, vienišiems
tėvams.
Smurtas artimoje aplinkoje išlieka reikšminga problema. Įsigaliojus apsaugos nuo smurto
artimoje aplinkoje orderiui, gerėja aukų apsauga, vis dėlto smurto artimoje aplinkoje skaičiai
67
išlieka dideli. Dabartinis biudžeto paskirstymas orientuotas į institucijų stiprinimą, o ne tiesiogines
prevencines priemones. Stambulo konvencijos ratifikavimas padėtų stiprinant smurto artimoje
aplinkoje prevenciją.
Šalyje veikia vos 5 atsakingi centrai (ligoninės), suteikiantys pagalbą seksualinio smurto
aukoms: tai neužtikrina adekvataus pagalbos poreikio nukentėjusiems asmenims. Asmuo, kuris
patyrė seksualinį smurtą ir kreipėsi į priežiūros centrą, gali gauti tik pirmąją pagalbą. Sveikatos
sistemoje trūksta ilgalaikių sisteminių sprendimų, taip pat tobulintinas bendradarbiavimas tarp
sveikatos įstaigų bei teisėsaugos.
Būtinas visapusiškas lytinis švietimas mokyklose ir universitetuose, seksualinio smurto
priežastims šalinti, ugdyti jaunimo pagarbą kito žmogaus privatumui, kūno neliečiamumui ir
suteikti žinių apie sveikus lytinius santykius. Taip pat būtina gerinti visuomenės teisinį švietimą,
kadangi vis dar gajus aukų kaltinimas nesuteikiant joms reikiamos paramos ir taip pakartotinai
viktimizuojant.
Liberalų sąjūdžio iniciatyva buvo kriminalizuotas persekiojimas. Privaloma mediacija
šeimos ginčuose nebetaikoma tais atvejais, kai vienai iš šalių buvo pritaikytas apsaugos nuo
smurto artimoje aplinkoje orderis. Tačiau dalis kitų Stambulo konvencijoje numatytų priemonių
vis dar neperkeltos į šalis teisę. Apsvarstęs liberalų inicijuotą kreipimąsi, Konstitucinis Teismas
patvirtino, kad Konvencija neprieštarauja Lietuvos Respublikos Konstitucijai. Dėsime pastangas,
kad Seimas nebetrypčiotų vietoje ir žengtų ne tik simbolinį, bet ir praktiniu požiūriu reikšmingą
žingsnį stiprinant moterų ir mergaičių apsaugą nuo smurto – galų gale ratifikuotų dar 2013 m.
pasirašytą Europos Tarybos konvenciją dėl smurto prieš moteris ir smurto artimoje aplinkoje
prevencijos ir kovos su juo.
Specifinių problemų patiria moterys su negalia, jos yra ypač pažeidžiamos dėl
psichologinio ir fizinio smurto. Neužtikrinant moterims su negalia kasdienių paslaugų
prieinamumo, jos tampa visiškai priklausomos nuo jas globojančių ar prižiūrinčių asmenų. Nors
pastaraisiais metais žmonių su negalia problemos sulaukia daugiau dėmesio, vis dar trūksta
prieinamumo viešose erdvėse, naudojantis transportu ar gaunant paslaugas.
Tarptautinių Europos organizacijų sudaromuose LGBTIQA+ asmenų teisių užtikrinimo
vertinimuose Lietuvos rodikliai paskutiniais metais prastėjo. Aplinkinėse Europos valstybėse buvo
įgyvendinami teigiami teisiniai pokyčiai, o Lietuvos teisėkūra šiais klausimais stokojo progreso.
Situacija dėl tos pačios ir skirtingų lyčių partnerystės yra nuvilianti. Partnerystė (civilinė sąjunga)
nėra vienos siauros visuomenės grupės interesas ar užgaida – tai teisinis instrumentas, kuris
užtikrintų pagarbą ir apsaugą visoms poroms.
Mūsų visuomenėje vis dar paplitusi diskriminacija dėl amžiaus. Problemos pastebimos
darbo rinkoje, kai skelbimuose kaip kriterijus vis dar įvardijami kandidatų amžiaus rėžiai nepaisant
asmeninių kompetencijų ir gebėjimų. Sparčiai senstant visuomenei, būtina išlaikyti vyresnius
žmones darbo rinkoje.
Psichinės sveikatos problemos dažnai stigmatizuojamos ir tai sukelia asmenų, sergančių
psichikos ligomis, diskriminaciją ir paramos jiems stoką.
68
Senovės baltų religinei bendrijai „Romuva“ vis dar nesuteiktas valstybės pripažinimas,
nors Europos Žmogaus Teisių Teismas yra pateikęs išaiškinimą, jog Seimas, to nepadarydamas,
pažeidė Europos Žmogaus teisių ir pagrindinių laisvių apsaugos konvencijos nuostatas.
Žodžio laisvė, pliuralizmas yra demokratijos pagrindas. Žiniasklaidos atstovai turi turėti
galimybę vykdyti savo pareigas be baimės dėl cenzūros, teisinio persekiojimo ar grasinimų
susidoroti. Augant renkamų skaitmeninių duomenų apimtims, asmens duomenų apsauga tampa
vis svarbesnė.
Nepaisant to, kad žmogaus teisių apsaugos klausimai yra aktualūs visiems be išimties ir
kiekvienoje politikos srityje daugiau ar mažiau paliečiami įvairūs žmogaus teisių apsaugos
aspektai, Seime kadencija po kadencijos Žmogaus teisių komitetas yra mažiausias pagal narių
skaičių: Seimo frakcijos į jį nenoriai deleguoja savo atstovus. Vadinasi, žmogaus teisių klausimai
nustumiami į antrą planą, nors pagarba kiekvienam visuomenės nariui, įtrauktis, tolerancija
įvairovei, asmens privatumo apsauga, žodžio ir įsitikinimų laisvė užtikrina visuomenės stabilumą
ir atitinkamai yra nacionalinio saugumo sudedamoji dalis. Ne atsitiktinai priešiškai nusiteikusios
jėgos dažniausiai nusitaiko į žmogaus teisių sritį.
Liberalų manymu, žmogaus teisių svarbą būtina pabrėžti ir sutvirtinti instituciškai, todėl
siūlome sustiprinti Žmogaus teisių komitetą padidinant jame galinčių dirbti Seimo narių skaičių ir
numatant, kad kiekviena frakcija galėtų turėti savo atstovą šiame komitete (pagal analogiją su
Seimo Ateities ir Europos reikalų komitetais).
Liberalų sąjūdis siūlo:
1. Lyčių lygybė ir reprodukcinė sveikata.
➢ Gerinant Reprodukcinės sveikatos paslaugų reglamentavimą reikalingas Reprodukcinės
sveikatos ir šeimos sveikatos įstatymas.
➢ Didinat pagalbinio apvaisinimo paslaugų prieinamumą siūlysime įstatymų pakeitimus,
kurie leistų asmenims, nepriklausomai nuo jų šeiminės padėties, pasinaudoti galimybe
susilaukti vaikų.
➢ Reikalingos priemonės, užtikrinančios nemokamų menstruacinių produktų prieinamumą
mokyklose ir bendruomenės centruose, kad nė viena mergaitė nesusidurtų su ribotomis
galimybėmis gauti pagrindinių higienos priemonių.
2. Daugiau apsaugos nuo fizinio ir seksualinio smurto.
➢ Europos Tarybos konvencijos dėl smurto prieš moteris ir smurto artimoje aplinkoje
prevencijos ir kovos su juo (Stambulo konvencijos) ratifikavimas žymiai sustiprintų
nukentėjusių nuo smurto artimoje aplinkoje teisinę apsaugą ir ypač – jo prevenciją.
➢ Kovojant su smurtu artimoje aplinkoje peržiūrėsime finansavimą prevencinėms
priemonėms ir pagerinsime koordinavimą tarp specializuotų pagalbos centrų ir
69
teisėsaugos institucijų, stiprinant tarpžinybinį bendradarbiavimą ir užtikrinant ilgalaikę
pagalbą.
➢ Kovojant su seksualiniu smurtas prieš neįgalias moteris būtina gerinti kasdieninių paslaugų
prieinamumą ir pagalbą moterims su negalia, užtikrinant, kad jos nebūtų priklausomos
nuo potencialiai smurtaujančių globėjų.
3. Pagarba ir tolerancija kiekvienam visuomenės nariui.
➢ Peržiūrėsime šeimos modelio teisinę sampratą, kad jis atspindėtų įvairias esamas šeimos
struktūras mūsų visuomenėje.
➢ Būtina priimti Partnerystės (civilinės sąjungos) įstatymą – tai yra daugiau nei du
dešimtmečius užtrukusi skola žmogaus teisių srityje ir svarbus teisinis instrumentas, kuris
užtikrintų pagarbą ir apsaugą visoms poroms.
➢ Peržiūrėsime Lygių galimybių įstatymą pripažįstant lytinę tapatybę ir lyties raišką kaip
pagrindus, dėl kurių draudžiama diskriminuoti.
4. Daugiau saugumo ir galimybių brandžiame amžiuje.
➢ Valstybės tarnybos įstatymo nuostata nurodanti, kad sulaukę 65 metų valstybės
tarnautojai turi išeiti iš darbo, bei kitų teisės aktų nuostatos, nurodančios amžiaus
ribojimus, turi būti keičiamos atsižvelgiant į šalies demografinę situaciją (senėjanti
visuomenė, ilgėjanti vidutinė tikėtina gyvenimo trukmė), taip darbo rinkoje išlaikant
kvalifikuotus tarnautojus.
➢ Užtikrinant orią senatvę siūlysime sprendimus didinti globos namų skaičių ir suteikti
savalaikę prieigą prie paslaugų.
➢ Būtina peržiūrėti priemones, leidžiančias pensinio amžiaus asmenims derinti pensinį
aprūpinimą su darbo užmokesčiu. Tai suteiktų daugiau galimybių užtikrinti finansinį
stabilumą senatvėje.
5. Žmogus su negalia – visavertis ir produktyvus visuomenės narys.
➢ Būtina tęsti ir plėsti priemones, kurios gerintų fizinį ir informacinį prieinamumą žmonėms
su negalia viešose erdvėse, naudojantis transportu ir suteikiant paslaugas. Būtina didinti
žmonių su negalia užimtumą, dėmesį jų švietimui ir sveikatos priežiūrai siekiant užtikrinti
visavertį jų dalyvavimą visuomenės gyvenime.
6. Psichinė sveikata.
70
➢ Reikalingos priemonės plačioms psichinės sveikatos švietimo kampanijoms mokyklose,
darbo vietose ir bendruomenėse, siekiant kovoti su vis dar gaja psichinės sveikatos
problemų stigma. Būtina gerinti prieigą prie psichinės sveikatos bei paramos paslaugų.
7. Religijos ir žodžio laisvės užtikrinimas.
➢ Palaikome „Romuvos" siekį įgyti valstybinį pripažinimą, taip užtikrinant jų teisę į minties,
sąžinės ir religijos laisvę, kaip tai numato Europos žmogaus teisių ir laisvių apsaugos
konvencija.
➢ Peržiūrėsime asmens duomenų apsaugos politiką siekiant, kad asmenų privatumas būtų
užtikrintas ne nominaliai, o realiai. Papildomas dėmesys turi būti skiriamas atliekant
migrantų ir pabėgėlių surašymą, kad gauti duomenys būtų naudojami tik teisėtiems
tikslams.
➢ Žodžio laisvė šalyje neatsiejama nuo galimybės žiniasklaidos atstovams nevaržomai dirbti
savo darbą. Pripažindami išskirtinį žiniasklaidos vaidmenį demokratinėje valstybėje,
atversime duomenis, stiprinsime žurnalistų apsaugą, užtikrinsime stabilų žiniasklaidos
finansavimą, įskaitant žiniasklaidai tautinių mažumų kalbomis.
71
XI. Tautinių mažumų politika, įvairovės stiprinimas
Dabartinė padėtis ir iššūkiai:
Liberalų sąjūdžio iniciatyva į Aštuonioliktos Lietuvos Respublikos Vyriausybės programą
buvo įrašytas siekis pagaliau išspręsti įsisenėjusią nelietuviškų asmenvardžių originalios rašybos
problemą ir 2022 m. pavyko priimti Asmens vardo ir pavardės rašymo dokumentuose įstatymą.
Pagal jį, vardai ir pavardės rašomi lietuviškais rašmenimis, tačiau taip pat nustatytos tautinėms
mažumoms svarbios išimtys, kai vardai ir pavardės gali būti užrašomi lotyniškos abėcėlės
rašmenimis.
Praėjus 14 metų nuo Tautinių mažumų įstatymo galiojimo pabaigos 2010 m., pagaliau šioje
kadencijoje pavyko parengti ir pateikti Seimui svarstyti Tautinių mažumų įstatymo projektą.
Dabartinėje geopolitinėje situacijoje, didėjant migracijos iššūkiams yra nedovanotina, kad
Lietuvos teisės aktai vis dar neapibrėžia tokių terminų kaip „etninė mažuma“, „tautinė mažuma“,
„etninė kilmė“ ar „tautybė“. Trūksta įstatymais įtvirtinto išsamaus ir tarptautinius Lietuvos
įsipareigojimus atitinkančio tautinių mažumų teisių ir pereigų katalogo.
Liberalų sąjūdžiui pasiūlius ir iš esmės reformavus valstybinį žiniasklaidos rėmimo modelį,
žiniasklaidos tautinių mažumų kalbomis finansavimas įtvirtintas kaip vienas iš naujo Medijų
rėmimo fondo prioritetų. Vis dėlto šios nuostatos praktinį įgyvendinimą reikia tobulinti, skiriamą
valstybinį finansavimą didinti, kad trauktųsi erdvė, kurioje plinta priešiški valstybių naratyvai.
Nors šioje kadencijoje tautinių mažumų švietimo politikoje pasiekta nemažai (pavyzdžiui,
įteisinta galimybė laikyti valstybinio lygmens gimtosios kalbos brandos egzaminą), Lietuvos
švietimo turinyje dėmesio tautinėms mažumoms vis dar trūksta. Tautinės mažumos minimos kaip
istorinis faktas ir kartais susidaro įspūdis, kad jos tarsi nebeegzistuojančios dabarties tikrovėje:
Lietuvos didysis kunigaikštis Gediminas kadaise pakvietė tautas, o ar rūpi, ką jos veikia šiandien?
Mažai kalbama apie Sąjūdžio veiklą ir Lietuvos valstybingumo siekį iš tautinių mažumų
perspektyvos.
Nekvestionuojant svarbos mokėti valstybinę kalbą, kaip tautinių mažumų integracijos į
Lietuvos visuomenę priemonės, turime prisiminti, jog tautinės mažumos integruojasi ne tik per
kalbą. Joms turi būti sudarytos idealios sąlygos mokytis lietuvių kalbos, bet taip pat svarbu skirti
pakankamą dėmesį tautinių mažumų žiniasklaidai, kad objektyvi informacija pasiektų Lietuvos
tautines mažumas jų gimtosiomis kalbomis. Taip pat būtina, kad Lietuvos regionus, ypač tuos,
kuriuose gausu tautinių mažumų, pasiektų aukštoji kultūra – koncertai, teatrai, meno parodos,
literatūros renginiai. Turi būti skirtas tinkamas finansavimas tautinių bendrijų meno ir kultūros
kolektyvams, įtraukiant juos į bendras veiklas su Lietuvos menininkais. Tikintis sėkmingos tautinių
mažumų integracijos, reikia pripažinti, kad tai nėra vienpusio eismo gatvė: tautinės mažumos turi
išmokti lietuvių kalbą, turi būti lojalios Lietuvos valstybei, tačiau ir valstybė turi spręsti specifines
jų problemas, stengtis pasiekti tautines mažumas joms suprantamomis kalbomis.
72
Šiandien Lietuva susiduria su nauju reiškiniu – neseniai atvykusiais imigrantais, kurie taip
pat tampa Lietuvos daugiakultūrio paveikslo dalimi. Tikėtina, kad bent dalis jų liks Lietuvoje ilgam
ir jų vaikai taps Lietuvos piliečiais kartu saugodami savo tautinę tapatybę, – t. y. ilgalaikiu
laikotarpiu taps Lietuvos tautinėmis mažumomis. Nors Lietuva visuomet buvo įvairioms tautoms
draugiška valstybė, turime skirti pakankamą dėmesį šių asmenų integracijai, juolab šiuo metu
stebint kylančią konkurenciją ir nepasitenkinimą iš „senųjų“ tautinių mažumų. Trinties priežastis
yra nepakankamas tautinių mažumų projektų ir poreikių finansavimas.
Lietuvos tautinės mažumos – tai mūsų piliečiai, kurie turi jaustis šios valstybės dalimi.
Turime griežtai reaguoti į neatsakingus politikų pareiškimus, kurie skatina tautinę nesantaiką, ir
stengtis, kad tautinės mažumos save suvoktų kaip rusų, lenkų, totorių, karaimų, žydų ir kitų tautų
kilmės lietuvius.
Liberalų sąjūdis siūlo:
Lietuva – šalis, kurioje kiekvienas pilietis, nepriklausomai nuo tautybės ar kilmės, jaučiasi
priimtas, saugus ir vertinamas. Mūsų tikslas puoselėti įvairiapusišką ir integruotą visuomenę,
kurioje daugiakultūrinė tapatybė ne tik pripažįstama, bet ir aktyviai skatinama.
1. Kokybiškas tautinių mažumų klausimus reglamentuojantis įstatymas.
➢ Įstatymas turi atspindėti visų tautybių piliečių interesus, skatinti kultūrinę įvairovę bei
tarpusavio supratimą ir užtikrinti lygias teises visoms Lietuvos tautinėms mažumoms,
nepriklausomai nuo jų dydžio.
➢ Įstatymas turėtų įtvirtinti išsamų tautinių mažumų teisių ir pareigų katalogą ir apimti
įvairius klausimus – nuo švietimo ir kalbos vartojimo iki kultūrinio paveldo išsaugojimo ir
socialinės integracijos.
➢ Įstatymas turėtų aiškiai apibrėžti „tautinės mažumos“ sąvoką, kad būtų aišku, kas gali
naudotis teisėmis, taip pat įtvirtinti tautybių politikos pagrindus ir institucinę sąrangą.
2. Tautinės mažumos ir formalusis, neformalusis švietimas Lietuvoje.
➢ Švietimo sistema bus pritaikyta taip, kad kiekvienas mokinys, nepriklausomai nuo savo
tautinės kilmės, jaustųsi vertinamas ir įsitraukęs. Švietimo turinys aprėpia ne tik Lietuvos
istoriją, bet ir gyvą, dinamišką tautinių mažumų indėlį į mūsų šalies kultūrinį, socialinį ir
politinį gyvenimą. Tautinių mažumų perspektyva bus integruota į mokymo programas, o
jų vaidmuo Lietuvos valstybingumui plačiai pripažįstamas ir vertinamas.
➢ Aktyviai sieksime pagerinti ugdymo kokybę tautinių mažumų mokyklose, kad būtų
skatinamas tautinių mažumų vaikų pilietiškumas ir sėkminga integracija į Lietuvos
visuomenę. Suteiksime daugiau teisių vietos savivaldai ir vietos bendruomenėms priimant
73
sprendimus dėl mokyklų. Valstybės užduotis – matuoti ugdymo kokybę ir tik prireikus
įsikišti į procesą.
➢ Neformalusis tautinių mažumų švietimas, apimantis mokymosi visą gyvenimą programas,
sekmadienines mokyklas ir kultūrinį švietimą, yra esminis veiksnys sėkmingai integruojant
tautines mažumas į visuomenę. Ši švietimo forma yra išsigelbėjimas nedidelėms
tautinėms mažumoms, sukuria galimybę išsaugoti ir plėtoti savo kultūrinį paveldą, kalbą
bei tradicijas, kartu skatinant jų aktyvų dalyvavimą visuomenėje.
➢ Palaikysime sekmadienines tautinių mažumų mokyklas, kuriose vaikai ne tik mokosi
gimtosios kalbos ir kultūros, bet įgyja kitų svarbių įgūdžių: bendradarbiavimo, solidarumo,
atsakomybės savo bendruomenėje jausmo. Šios mokyklos skatina tautinių mažumų
atstovų aktyvumą, kūrybiškumą bei saviraišką, kurie yra būtini siekiant sėkmingos
integracijos į plačiąją visuomenę.
➢ Skatinsime tautines mažumas dalyvavimą tarptautinėse programose, pavyzdžiui,
„Erasmus+“. Dalyvavimas jose suteiktų tautinių mažumų atstovams galimybę įgyti naujų
žinių, patirties ir įgūdžių, kurie būtų naudingi jų integracijai į platesnę Europos
bendruomenę.
3. Institucinė tautinių mažumų politikos reforma, paslaugų prieinamumas.
➢ Skatinsime steigtis integracijos centrus, panašius į veikiantį „Vilnius International House“,
kuris teikia paslaugas užsieniečiams, arba Tautinių bendrijų namus ir užtikrinsime tinkamą,
skaidrų ir pastovų jų finansavimą, nepriklausomai nuo juridinės formos ar priklausomybės.
Kuo centrai veiks efektyviau ir kuo geriau atlieps tautinių mažumų poreikius, tuo
sėkmingiau tautinės mažumos integruosis į visuomeninį gyvenimą. Būtent integracijos
centrai galėtų mokyti lietuvių kalbos, skleisti tautinių mažumų kultūrą, užsiimti kita
įtraukties veikla.
➢ Tikintis įtraukti tautines mažumas į priimamus sprendimus valstybės lygiu, būtina turėti
efektyviai veikiančią ir reprezentatyvią Tautinių mažumų tarybą. Toks tautinėms
mažumoms atstovaujantis patariamasis darinys turėtų veikti prie Vyriausybės arba Seimo
kaip nepriklausomas juridinis asmuo.
➢ Stiprinsime Tautinių mažumų departamentą suteikdami daugiau išteklių ir kompetencijų,
kad jis galėtų veiksmingai spręsti tautinių mažumų problemas ir teikti rekomendacijas
politikos formuotojams. Visų reikalingų paslaugų prieinamumas tautinių mažumų
bendruomenėse bus vienas iš valstybės prioritetų. Programos bus plėtojamos ir
pritaikytos atsižvelgiant į specifinius tautinių mažumų poreikius ir kultūrinius įpročius. Tai
užtikrins, kad kiekvienas pilietis turėtų galimybę gauti kokybiškas paslaugas,
nepriklausomai nuo savo kilmės.
74
4. Tautinės mažumos, investicijos ir regioninė politika.
➢ Skatinsime specialiąsias valstybės investicijų programas verslų plėtrai ir ekonominiam
augimui tautinių mažumų gausiai apgyvendintuose šalies regionuose (Visagine, Pietryčių
Lietuvoje). Ten vystomos kūrybinės industrijos, apimančios meną, dizainą, technologijas ir
kitas inovatyvias sritis, prisidės prie šalies ekonomikos klestėjimo ir leis kiekvienam
piliečiui įnešti indėlį į bendrą gerovę.
5. Tautinių mažumų integracija per kultūrą, bendruomeniškumą, kalbą ir
žiniasklaidą.
➢ Tautinių mažumų kultūra turėtų būti visapusiškai integruota į Lietuvos gyvenimą: švietimo
programose, kultūriniuose renginiuose, parodose ir kt. Svarbu skatinti ir palaikyti įvairių
tautybių kultūrinį paveldą bei tradicijas, kad jos taptų neatsiejama visos visuomenės
dalimi.
➢ Aktyviai skatinsime skleisti tautinių mažumų kultūrinį paveldą įvairiuose kultūriniuose
renginiuose, festivaliuose ir meno projektuose. Tokie renginiai atspindės Lietuvos
visuomenės įvairovę ir turtingumą, skatindami tarpkultūrinę toleranciją ir supratimą.
Kiekvienas pilietis turės galimybę susipažinti su skirtingų tautybių tradicijomis, menu ir
istorija, taip stiprindamas Lietuvos piliečių ryšius ir solidarumą.
➢ Skirsime daugiau valstybės lėšų tautinių mažumų projektams bei naujų programų kūrimui,
kurios įgalintų tautinių mažumų bendruomenes veikti aktyviau. Šios programos turėtų
būti pritaikytos konkretiems tautinių mažumų poreikiams ir skatinti jų aktyvų dalyvavimą
visuomeniniame gyvenime. Taip pat svarbu užtikrinti, kad programos būtų skaidrios,
taiklios ir efektyvios.
➢ Tobulinsime lietuvių kalbos mokymo modelį ir didinsime jo finansavimą. Lietuvių kalbos
mokymas tautinėms mažumoms yra svarbus ne tik kalbos įgūdžiams įgyti, bet ir
kultūriniam supratimui auginti ir bendruomenės ryšiams stiprinti.
➢ Didinsime tautinių mažumų žiniasklaidos finansavimą, tobulinsime lėšų skyrimo
mechanizmus, užtikrinsime, kad tautines mažumas pasiektų objektyvi ir patikima
informacija.
75
XII. Jaunimo politika
Dabartinė padėtis ir iššūkiai:
Jaunimo politika yra horizontali: persidengia su kultūros, švietimo politika ir kitomis.
Skirtingų sričių politika nutaikyta į tam tikrą tikslinę grupę, kai jaunimo politika yra orientuota į
piliečius nuo 14 m. iki 29 metų. Šitaip pastaroji pergyvena visas politikas vienu metu. Toks
kompleksiškumas yra didžiausias jaunimo politikos iššūkis.
Per pastaruosius metus Seime aptarta naudingų pasiūlymų keičiant Jaunimo politikos
pagrindų įstatymą – prie jo nemažai prisidėjo į Seimo veiklą įsitraukę jaunimo atstovai. Vis dėlto
įstatymas turės būti toliau tobulinamas. Tiek jaunimo, tiek valdžios palaikymo nesulaukė
pasiūlymas pakelti jaunimo amžiaus cenzą iki 35 metų.
Liberalų sąjūdžio iniciatyva buvo įteisinta Jaunimo darbuotojo profesija.
Jaunimo reikalų agentūroje šiuo metu įkurta darbo grupė, ruošianti konkrečius pasiūlymus
jaunimo politikos pagrindų įstatymui . Nėra motyvuoto ar nemotyvuoto jaunimo – jis yra aktyvus
arba neaktyvus. NVO ir panašios organizacijos pritraukia aktyvų jaunimą.
Reikalingas vienodas valstybės požiūris į paslaugą, kurią suteikia NVO ir kitos organizacijos.
Šiuo metu valstybės dėmesys į subjektą, kuris valdo, bet ne į paslaugą.
Pastebima, kad biurokratija ir oficialios institucijos nėra patrauklios jaunimui. Formalumai
aktyvaus jaunimo nedomina, todėl vyrauja trumpalaikiai procesai, kuomet susirenkama dėl vieno
konkretaus projekto, renginio, suformuojamos trumpalaikės darbo grupės ir darbui pasibaigus
išsiskirstoma. Šiuo atveju trūksta teisinės bazės trūkumą, nes jaunimas nėra juridinis vienetas ir
savivaldybės negali finansuoti fizinių asmenų projektų.
Neformalusis jaunimo švietimas perduotas savivaldybėms – šią funkciją atlieka jaunimo
reikalų koordinatoriai. Problema – specialistų amžius. Ilgainiui šioje srityje rasis ta pati problema
kaip mokyklose, kur iš esmės dirbs tik vyresnio amžiaus specialistai ir trūks, kas juos pakeistų.
Politika vystoma greičiau nei turime žmogiškųjų išteklių ją išpildyti. Jaunimo politika nėra laikoma
rimtu klausimu: nors pagrindinė vartojama sąvoka yra „jaunimas“, iš tikrųjų rūpinamasi
užimtumu, darbo rinka ir t.t. Mes įgyvendiname politiką, kuriai nesame pasiruošę: neauginame
jaunimo politikos darbuotojų, o teisinės bazės apskritai nėra.
Jaunimo politika veikia tol, kol pabaigiama mokykla – vyresnis jaunimas lieka be valstybės
rūpesčio. Susiklosto tokia situacija, kai, pavyzdžiui, jaunos šeimos gali gauti paramą būstui įsigyti,
tačiau jaunimo finansiniam raštingumui neskiriama deramo dėmesio, nesurūpinama ugdyti
atsakomybės jausmo, kaip sutaupyti pirmajam būsto įnašui ir pan.
Akivaizdu, kad 14-mečio ir 22-mečio poreikiai ir lūkesčiai skirtingi, todėl jaunimo politika
turėtų nustatyto į konkretesnes jaunimo amžiaus grupes.
Jaunimo politikos klausimais tarpusavyje bendradarbiaujant institucijoms problemų
beveik nekyla – trūksta tik savivaldybių pripažinimo. 10 šalies savivaldybių vis dar neturi jaunimo
76
koordinatorių. Be to, jie gebės atlikti darbo tiek, kiek bus motyvuoti daryti daugiau, nei nurodyta
jų pareigybės aprašyme. Vos dvi savivaldybės įkūrusios atskirą skyrių jaunimo reikalams.
Struktūrinę jaunimo politikos problemą sudaro aplinkybė, kad visa jaunimo reikalų sfera
perduota Jaunimo reikalų agentūrai, pati agentūra perduota savivaldybėms, o šios funkcijos
savivaldybėse perduotos Sveikatos apsaugos ministerijai.
Smarkiai trūksta finansavimo programoms, skirtoms įvairaus darbo su jaunimu formoms:
atviram, mobiliajam, išmaniajam darbui, darbui su jaunimu gatvėje. Pastarasis yra vienas
sunkiausiu darbų, kai tenka į visuomeninį gyvenimą prisišaukti jaunimo grupę, kurią itin sunku
pasiekti.
Būsto prieinamumo klausimas išlieka aktualus. Jaunam žmogui, jei šiuo klausimu jam
finansiškai nepadeda tėvai, būstas praktiškai neprieinamas. Vilniuje ir kituose didmiesčiuose jauni
žmonės paprasčiausiai nieko neįperka, todėl jų gyvenimo kokybė smarkiai pablogėjusi. Tokiu būdu
jaunas žmogus pakliūva į spąstus, nes privalo dirbti studijuodamas.
Nuo savivaldybėje išrinktos tarybos ir mero negali nukentėti jaunimo atstovai. Pavyzdžiui,
Vilniaus rajone dar neseniai veikė meras, kuris aktyviai stabdė įvairius žmogaus teisių, LGBTIQA+
ir jaunimo reikalų klausimus savivaldybėje.
Nė vienas jaunimo narys negali būti juridinio asmens kolegialaus organo vadovas ir narys,
jeigu nėra pilnametis, nes už tai gresia baudos organizacijos prezidentui ir juridiniam asmeniui.
Liberalų sąjūdis siūlo:
➢ Įvesime balsavimą nuo 16 metų savivaldybių tarybų, merų bei Europos parlamento
rinkimuose.
➢ Didelį dėmesį skirsime mokyklinio amžiaus jaunuolių pilietiškumui stiprinti.
➢ Pripažinkime jaunimo politikos institucijas ir NVO organizacijas kaip veiklą, tolygią sporto
ir kitiems būreliams. Į aukštąsias mokyklas stojančiam jaunimui siūlysime suteikti 0,25 %
balo už dalyvavimą NVO veikloje, koks dabar taikomas už karinę savanorystę.
➢ Neformalaus ugdymo krepšelis turėtų apimti ir tokių kompetencijų kaip lyderystė,
komunikacija, viešasis kalbėjimas ugdymą. Kompetencijos būtų naudingos darbo veikloje,
padėtų ugdyti jaunimo politikos lyderius ir užtikrinti jaunimo atstovavimą.
➢ Siūlysime keisti neformaliojo ugdymo krepšelio finansavimo principą. Vietoje dabartinių
15 eurų, skiriamų organizacijoms, verta skirti, pavyzdžiui 100 eurų krepšelį kiekvienam
vaikui, kad jis pats pasirinktų, kuriame ugdymo NVO juos panaudoti.
➢ Gerinsime jaunimo atstovavimą. Jaunimas kviečiamas tik tada, kai reikia jauno žmogaus,
o ne tada, kai sprendžiami jaunimo klausimai. Sprendžiant jaunimo klausimus turi būti
kviečiamos tos organizacijos, kurios tiesiogiai dirba aptariamoje srityje.
77
➢ Skirsime didesnį dėmesį psichologinei ir emocinei jaunimo sveikatai: kursime prieinamų
sveikatos kabinetų sistemą, psichologų paslaugas mokyklose ir universitetuose,
anonimines konsultacijas kiekvienam, kuriam jų reikia.
➢ Mažinsime po COVID-19 viruso pandemijos išryškėjusį jaunimo polinkį į psichologines
ligas, stresą, uždarumą.
➢ Imliausias jaunimo politikai asmuo yra mokinys, tačiau mokyklos įprastai nenoriai įsileidžia
kitas socialines institucijas, todėl stiprinsime jų bendradarbiavimą. Imsimės pokyčių
ugdant jaunimo politikos lyderius.
➢ Keliame tikslą, kad jauni specialistai būtų pripažįstami tokie pat geri kaip vyresni –
atlyginimas neturi priklausyti nuo profesionalo amžiaus.
➢ Didinsime konsultacijų jaunimo karjerai planuoti prieinamumą, ypač kaimiškose
teritorijose, tautinių mažumų mokyklose.
➢ Didinsime karjeros planavimo konsultantų skaičių finansuojant mokymus ne tik švietimo
specialistams.
➢ Pakeisdami Civilinį kodeksą, asmenims nuo 16 metų suteiksime teisę vadovauti jaunimo
organizacijoms.
➢ Plėsime atvirų jaunimo centrų ir erdvių tinklą: kiekvienoje savivaldybėje turėtų veikti bent
vienas toks centras arba erdvė.
➢ Dekriminalizuosime (ne legalizuosime) mažo kiekio lengvų narkotinių medžiagų be tikslo
platinti disponavimą. Valstybės pastangas nukreipsime narkotinių medžiagų vartojimui
mažinti, prevencijos programoms, vartojančių pagalbai, sveikai gyvensenai propaguoti,
griežtam platinimo užkardymui.
78
XIII. Sporto politika
Dabartinė padėtis ir iššūkiai:
Per pastaruosius ketverius metus liberalai palaikė ir prisidėjo prie darbų skaidrinant
sporto finansavimą. Priimti įstatymų pakeitimai, po kurių finansavimas vykdomas tiesiogiai per
Švietimo, mokslo ir sporto ministeriją (ŠMSM) ir Nacionalinę sporto agentūrą (NSA). Valstybės
lėšos, skiriamos sportui, kasmet sudaro apie 60 mln. eurų per metus, o finansavimas vykdomas
pagal aiškius ir skaidrius kriterijus.
Vis dėlto trūksta duomenimis grįstos analizės, kokius pokyčius kuriame, nuolat vyksta
įvairių partijų ir sporto organizacijų diskusijos, ar tinkamai taikomi finansavimo kriterijai pagal
kintančius sporto bendruomenės poreikius ir formuojamas valstybės sporto politikos gaires. Todėl
svarbiausias dabarties iššūkis – pasiekti vieningą politinį susitarimą dėl valstybės sporto
strategijos prioritetinių tikslų ir uždavinių.
NSA įkūrimas buvo svarbus ir reikšmingas kokybinis pokytis įgyvendinant valstybės sporto
politiką, tačiau pagrindinė problema, kad NSA kol kas daugiau veikia kaip sportą administruojanti
institucija, trūksta glaudesnio tarpinstitucinio strateginio bendradarbiavimo su ŠMSM ir
savivaldybėmis. Todėl vienas svarbiausių ateities iššūkių, kad NSA ne tik administruotų sportui
skiriamą finansavimą ir vykdytų finansavimo kontrolę, tačiau taptų žinių, statistikos, duomenų
centro institucija, kuri galėtų svariau prisidėti formuojant sporto politiką.
Šiuo metu šalyje stebimi ne tik žemi vaikų, jaunimo ir suaugusiųjų fizinio aktyvumo
rodikliai, bet ir vieningo politinio sutarimo dėl svarbiausių sporto politikos tikslų. Nesutariame ko
siekiame: daugiau medalių ir sportininkų olimpiadoje ar fiziškai aktyvios ir sveikos visuomenės?
Atsakomybę už aukšto sportinio meistriškumo rezultatus ir profesionalaus sporto vystymą
turi prisiimti sporto šakų federacijos. Efektyvus valstybės finansavimas pagal aiškius kriterijus ir
rodiklius turi skatinti sporto federacijų kokybinius veiklos pokyčius, skaidresnį ir atviresnį sporto
bendruomenės, klubų, verslo įsitraukimą į federacijų veiklą, kokybinį pokytį ugdant sporto
specialistus ir trenerius, sporto medicinos ir mokslo plėtrą.
Liberalų sąjūdis siūlo:
Liberalai nuosekliai laikosi nuomonės, kad valstybės sporto politikos prioritetas turėtų būti
sveikas ir fiziškai aktyvus žmogus, didesnis vaikų ir visuomenės įsitraukimas į fizinį aktyvumą,
sporto masiškumo pokytis pagal kitų ES šalių, ypač Skandinavijos, rodiklius.
79
➢ Inicijuosime parengti valstybės sporto strategiją ir vieningą politinį visų partijų sporto
susitarimą.
➢ Didinsime sporto masiškumą ir prieinamumą, vystysime klubinę sistemą ir vieningą
finansavimo sistemą, tobulinsime krepšelio principą neformaliame vaikų ugdyme,
aktyviau įtrauksime savivaldą plečiant sporto infrastruktūrą bei prisidedant prie vieningos
neformaliojo ugdymo ir švietimo sistemos plėtros.
➢ Užtikrinsime sąveiką tarp valstybės institucijų, savivaldos, verslo ir visuomenės fizinio
aktyvumo srityje.
➢ Sudarysime vienodas sąlygas visiems fizinio aktyvumo srityje veikiantiems subjektams
vykdyti bei vystyti veiklas. Sportas ir fizinis aktyvumas turi tapti neatsiejama neformalaus
vaikų ugdymo dalimi.
➢ Peržiūrėsime Sporto įstatymą, kitus teisės aktus, poįstatymines normas, priderinant prie
vieningos valstybės sporto politikos.
➢ Reformuosime neformalaus vaikų ugdymo ir švietimo sistemą.
➢ Didelį dėmesį kreipsime vystyti ir plėtoti klubinio sporto sistemą, skatinsime NVO
organizacijas.
➢ Užtikrinsime valstybės institucijų (ŠMDS, NSA) glaudų tarpinstitucinį bendradarbiavimą su
savivalda plėtojant sporto infrastruktūrą ir įgyvendinant vieningos sporto politikos
uždavinius.
➢ Sieksime sporto federacijų veiklos kokybinio pokyčio, skaidraus finansavimo pagal aiškius
rodiklius, rūpinsimės aukšto meistriškumo sporto plėtra ir vystymu.
80
Kokius ateities iššūkius pažymi Liberalų sąjūdis
Ekonomikos situacija ir susisiekimas
Akivaizdu, kad saugumo iššūkiai ateityje nemažės, gynybos poreikis augs. Pacifizmo
nuotaikas keičia karo realybė. Šiuo atveju situacija keičiasi iš esmės, o tai yra didelis iššūkis
liberalams. Kalbėti apie mokesčių mažinimą artimiausioje ateityje nerealu, bet galime padirbėti
kovoje su biurokratija, priešintis teisingumo ir logikos trūkumui.
Ateities visuomenė neįsivaizduojama be išaugusio žmonių finansinio raštingumo,
technologinių kompetencijų, kitaip tariant – neišvengiamai reikia skatinti žmones rūpintis savimi.
Tokį poreikį iš esmės nulemia demografinė situacija. Lietuva yra maža, bet dinamiška valstybė,
todėl galime greitai keisti visuomenę ir pasiekti pavyzdinę pažangą.
Po 10–15 m. visuomenė dar sparčiau sens, iš esmės keisis demografinė padėtis. Mūsų
mokestinė sistema turės apsaugoti žmones, kad jie galėtų kaupti ateičiai. Privalome stiprinti ir
ginti individualios veiklos institutą, o imigracijos politiką vertinti ne su baime, o galimybių
nuotaikomis.
Turime nebijoti tokių iššūkių kaip dirbtinis intelektas (suvokianti ir DI keliamus iššūkius),
pamiršti mitą, kad technologijos eliminuos žmones iš darbo rinkos. DI plėtra užimtumui turi labai
mažai įtakos, priešingai: didėja reikalingų profesijų ir kompetencijų įvairovė, stipriai plečiasi
paslaugų sektorius. Aplinkosauginės tendencijos taip pat grąžins įvairių, jau primirštų profesijų
poreikį (pavyzdžiui, buitinės technikos taisymo, siuvyklų ir pan.).
Dėl klimato kaitos ateities verslas bus vis žalesnis. Mūsų padėtis puiki, nes galime kurti
terpę naujiems, inovatyviems verslams. Valstybės pirkimai taip pat vis labiau įvertins inovacijų
aspektą: ar geriau pasirinkti pigesnį sprendimą, ar brangesnį, bet atnešantį naujovių ir galimybių.
Išliks subalansuoto biudžeto poreikis negyvenant į skolą kitų kartų sąskaita.
Lietuva turi išnaudoti skaitmeninio amžiaus potencialą – suteikti piliečiams daugiau
galimybių ir būti lyderiais tokiose svarbiose technologijų srityse kaip dirbtinis intelektas, 5G,
daiktų internetas, kibernetinis saugumas, paskirstytos apskaitos technologijos ir kt.
Šalies kelių tinklas pasenęs, nudėvėtas, o susisiekimo infrastruktūros būklei atstatyti šiuo
metu reikėtų apie 10 mlrd. eurų. užtikrinti kelių tvarkymo ir priežiūros finansavimą bus vienas
didžiausių uždavinių, nes susisiekimas turi įtakos ne tik ekonomikai, saugumui, bet ir krašto
gynybai. Nesiėmus veiksmų dabar, laukia kelių infrastruktūros degradacija. Šiuo metu 40 % šalies
81
kelių netinkamos būklės ir, ekspertų teigimu, artimoje ateityje tokių kelių skaičius pasieks 70 %.
80 viadukų dabar yra avarinės būklės ir greitu laikų tokių skaičius pasieks 110. Susisiekimo
infrastruktūrai įtakos turi dėl klimato kaitos padidėjusi kaitra. Ateityje siekiant išvengti dar
didesnės žalos, būtina labiau kontroliuoti transporto priemonių svorį.
Pakitę judumo įpročiai transformavo Lietuvos susisiekimo piramidę. Jos pagrindą vietos
lygmeniu sudaro pėstieji, dviratininkai ir kelionės viešuoju transportu, kurio tvari ir efektyvi
įvairiarūšė infrastruktūra apima visą šalį. Lietuvoje turi veikti efektyvi, tvari, gyventojų poreikius
atitinkanti susisiekimo infrastruktūra, užtikrinanti integruotą, greitą ir patogią kelionę.
Tarpmiestinis ir priemiestinis eismas turi sklandžiai įsilieti į miesto transporto audinį.
Užsienio politika ir nacionalinis saugumas
Kol putinas liks valdžioje, kol rusija vykdys savo imperialistinę politiką, tol saugumo
situacija išliks tragiška. Neišvengsime didinti išlaidų gynybai – Lietuva turi neatsilikti ir nuo karo
pramonės technologinės pažangos. Užsienio politikoje saugumo ir Ukrainos klausimai dominuos
dar ilgai. Tikėtina, kad plėsis ne tik NATO – naujomis narėmis pagausės ir Europos Sąjunga. Nerami
padėtis aplink skatins migrantus judėti į Lietuvą arba per Lietuvą.
Mūsų šalis susiduria su padidėjusia geopolitine įtampa, todėl ateityje ypač svarbu stiprinti
visuomenės atsparumą ir pasiruošimą. Viena vertus, turėsime užtikrinti šalies piliečių saugumą ir
krašto gynybą, kita vertus, ekonominis ir visuomeninis gyvenimas turės nesustoti.
Išliks didelė provokacijų ar riboto masto karinių veiksmų įvairaus pobūdžio hibridinių
veiksmų, siekiant pakenkti Lietuvos saugumui ir interesams, grėsmė. rusija aktyviai vykdo
žvalgybinę veiklą prieš Lietuvą, siekdama rinkti informaciją apie šalies politiką, gynybą, ekonomiką
ir kitas sritis. Grėsmė didėja rusijai pasitelkiant kibernetines atakas ir dezinformacijos kampanija.
rusija toliau kels grėsmę Lietuvos ekonomikai, jos vystymuisi. Tai pasireikš ir per
investuotojų elgseną bijant rusijos agresijos, ir dėl pačios rusijos daromos įtakos verslo
struktūroms.
rusija siekia įtvirtinti savo įtaką Lietuvoje teigdama, jog turime bendrą istoriją ir kultūrą.
rusija propaguoja autoritarinį valdymo modelį ir kelia grėsmę demokratinėms vertybėms. Tai
vykdoma per įvairius kanalus – kai kurias politines partijas, visuomenines organizacijas, pavienius
veikėjus ir kt. Atkreiptinas dėmesys į 2022 m. pabaigoje putino priimtą „rusijos humanitarinės
politikos plėtros užsienio šalyse koncepciją“, kuri aiškiai nurodo, kaip putinas konstruoja „rusiškąjį
pasaulį“, kokiomis kryptimisšis pasaulis turi plėstis, kokiuose regionuose šį pasaulį reikia „apginti“.
Suomijos ir Švedijos narystė ir integracija į NATO, taip pat Vokietijos brigados dislokavimas
Lietuvoje sustiprins mūsų regiono saugumą. Nors NATO 5-asis straipsnis yra Šiaurės Atlanto
sutarties pamatinė dalis, vis dėlto tai nėra automatinis įsipareigojimas ateičiai. Kiekviena NATO
šalis pati sprendžia, kokią pagalbą ir kokiu mastu teikti užpultai sąjungininkei.
Stiprinant gynybinius pajėgumus, negalima pamiršti regioninio bendradarbiavimo ir
galimybės įkurti ES Gynybos sąjungą. Be abejo, JAV išliks esminiu partneriu, tačiau stiprinti
82
autonomiškumą ir sudaryti atskiras gynybos sutartis su Lenkija ar kitomis šalimis taip pat
gyvybiškai svarbu. Tik įvairiapusis gynybos stiprinimas – nacionaliniu, regioniniu, transatlantiniu
lygmeniu – užtikrins mūsų saugumą.
Išlieka didelė grėsmė, kad priešiškos šalys (rusija, Kinija) dar intensyviau naudos
dezinformaciją ir propagandą, siekdamos skaldyti Lietuvos visuomenę, kurstyti nepasitikėjimą
vyriausybe ir institucijomis bei pakenkti Lietuvos įvaizdžiui tarptautinėje arenoje. Tam tikrų
visuomenės grupių radikalizacija ir ekstremizmas gali kelti grėsmę visuomenės saugumui ir
demokratinei santvarkai.
Lietuvoje gyvena apie 200 tūkst. piliečių iš trečiųjų valstybių. Specialios sąlygos
pabėgėliams iš Ukrainos privalo išlikti. Taip pat būtina atsižvelgti į tai, kad anksčiau ar vėliau,
žlugus dabartiniam rusijos režimui, beveik neišvengiamai iš dabartinės rusijos teritorijos į (per)
Lietuvą pradės plūsti didžiuliai pabėgėlių srautai. Nerami situacija regione skatins ir migrantus iš
kitų šalių judėti į Lietuvą ir per ją.
Lietuvos užsienio politika reikalinga ne tik Lietuvoje gyvenantiems Lietuvos Respublikos
piliečiams, ji neatsiejama ir nuo užsienyje gyvenančių lietuvių. Bet kurios pasaulio šalies
gyventojai apie Lietuvą ir lietuvius savo nuomonę susidaro pirmiausia pagal šalia jų gyvenančius
mūsų tautiečius. Užsienyje gyvena šimtai tūkstančių Lietuvos Respublikos piliečių, kurie yra
neatskiriama Lietuvos dalis. Privalėsime užtikrinti jiems galimybes išlaikyti ir stiprinti ryšius su
Tėvyne ir dalyvauti jos politiniame, ekonominiame ir kultūriniame gyvenime.
Švietimas ir mokslas
Tikėtina, kad demografiniai procesai didžiausią poveikį švietimo sistemai jau padarė,
ateityje demografija jos taip nebeveiks. Didesnių iššūkių sukurs įvairovė plačiąja prasme. Jeigu
švietimo sistema sugebės prisitaikyti, visuomenės įvairovė taps Lietuvos stiprybe.
Akivaizdžiai matomos tendencijos, kad nepakeitę savo požiūrio ir mąstymo ateityje
susidursime su vis didesniu mokytojų trūkumu, nors mokytojų svarba tik augs. Turėsime peržiūrėti
mokyklų tinklą, mokytojų darbo sąlygas, ugdymo modelius nustatančius reikalavimus ir vis
daugiau laisvės (ir atsakomybių) perkelti mokykloms. Turėsime užtikrinti švietimo sistemos
lankstumą, vis labiau augs privačios iniciatyvos ir santykio su bendruomene reikšmė.
Dirbtinis intelektas atneš ne tik galimybių, bet grėsmių. Spartus technologijų vystymasis
atveria naujus mokymosi būdus ir metodus, kurie gali skatinti švietimo proveržį, tačiau kartu kuria
grėsmes bendruomenės tvarumui ir gali didinti švietimo atotrūkį, mažinti teisingumo sąlygas.
Patogumą teks derinti su mokymosi įgūdžiais, saugumo klausimais. Be to, pažangiausių pasaulio
institucijų tyrimai rodo, kad vystomos dirbtinio intelekto galimybės mažins šiuo metu Lietuvoje
vis dar populiaresnių gamtos mokslų, technologijų, inžinerijos ir matematikos (STEM) aktualumą
ir išryškins humanitarinių ir socialinių mokslų reikšmę. Todėl jau dabar telkime dėmesį
„minkštosioms“ sritims.
83
Sparti technologijų raida ir jos lemiami darbo pobūdžio pokyčiai kelia švietimo sistemai
uždavinį užtikrinti nuolatinio kompetencijų ir įgūdžių atnaujinimo bei darbuotojų
per(si)kvalifikavimo galimybes ir atitinkamus pajėgumus.
Kultūra
Gerėjant žmonių sveikatai, vis daugiau dėmesio skiriant kokybiškam laisvalaikiui (ypač jei
diskusijos apie 4 darbo dienų savaitę taptų realybe), kultūra tampa dar reikšmingesnė. Didės
dalyvaujamosios kultūros poreikis, kurio esmė ne tik dalyvauti kultūroje, bet ir būti kultūrinio
vyksmo dalimi. Rasis daugiau bendruomeniškumu grįstų kultūros iniciatyvų. Kultūra gali užtikrinti
geros jauseną ir psichinę sveikatą. Sudėtinga įsivaizduoti visavertę emocinę gerovę be kultūros
poveikio.
Lietuva gali didžiuotis laimingiausiu jaunimu pasaulyje. Šiais metais „Pasaulio laimės
indeksas“ (World Happiness Report) Lietuvai skyrė 19 vietą, o tarp jaunesnių nei 30 metų
respondentų buvome pripažinti kaip laimingiausia pasaulio šalis. Turėkime omenyje tinkamai
nukreipti jaunimo gyvybinę energiją ir laiką.
Atvirumas sudaro kultūros prigimtį. Ateityje dėl karo ir klimato pabėgėlių visuomenei
tampant įvairesnei, kultūra padės įveikti migracijos keliamus iššūkius. Kultūra skatina toleranciją,
įvairovę, užkardo neapykantą.
Ateityje dar labiau tirps ribos tarp skirtingų sektorių, net tarp pačių kultūros ir meno sričių,
atsiras daugiau hibridinių formų, socialinių sąveikų per kultūrą. Technologijų plėtra visada bus
iššūkis kultūrai, viena vertus, padedantis kurti ir reikštis, kita vertus, keliantis grėsmę originaliai
kūrybai, autoriams.
Jungtinės Tautos atnaujins darnaus vystymosi tikslus numatydamos kultūrą kaip atskirą
darnaus vystymosi tikslą. Tai turėtų tapti dideliu impulsu dar labiau vertinti kultūros reikšmę ir
naudą netgi praktiškai sprendžiant tvarumo, klimato kaitos, žmogaus teisių užtikrinimo,
demokratijos kokybės erozijos ir pan. problemas.
Aplinkosauga, klimato kaita ir energetika
Dėl klimato krizės Europa yra greičiausiai šylantis pasaulio žemynas. Prognozuojama liūčių
ir potvynių žala ES gali pasiekti 1 trln. eurų per metus. Augančios rizikos žmonių sveikatai, žemės
ūkiui, infrastruktūrai ir gyvajai gamtai neleidžia lėtinti tempo stabdant klimato krizę, nes
pasyvumas tik didintų ateities kaštus visuomenei ir ekonomikai, skatintų socialines įtampas ir
geopolitinį nestabilumą. Teiksime valstybės paramą, kad klimatui draugiškos investicijos
84
apsimokėtų ir iki 2045 m. Lietuvos ekonomika transformuotųsi į klimatui neutralią išlikdama
konkurencinga.
Lietuvos klimato prognozės nėra optimistinės. Iki šio šimtmečio pabaigos vidutinė metinė
oro temperatūra šalyje išaugs nuo 1,2 laipsnio pagal optimistinį scenarijų iki 2,8 laipsnio pagal
pesimistinį. Numatomas vidutinis kritulių kiekio didėjimas pagal optimistinį scenarijų siekia nuo
42 mm, arba 6 %, iki 98 mm, arba 14 %, pagal pesimistinį. Daugės gausių kritulių laikotarpių, kai
mėnesio norma iškrenta per dieną. Tokių dienų pasitaikys dažniau: nuo 14-16 iki 18-20.
Akivaizdu, kad toliau patirsime stiprius temperatūros šuolius: pavyzdžiui, praėjusias metais
Lietuvoje fiksuota net 17 amplitudės rekordų (14 šilumos, 3 šalčio). Karštis, audros, potvyniai
reikalaus pritaikyti infrastruktūrą. Gamtos nuostoliai darys vis didesnį poveikį šalies BVP. Karščio
bangos reikalaus atitinkamai pritaikyti mokyklas, ligonines, senolių būstus, kt.
Urbanistinio planavimo principas įsitvirtins toks: mažiau asfalto, daugiau augmenijos.
Miestų infrastruktūra turės sugerti perteklinį vandenį įrengiant žaliuosius stogus ir kt.
Šiltėjant klimatui, atsiranda daugiau žemės ūkiui ir miškams kenčiančių parazitų. Stichinės
nelaimės vers tobulinti ūkininkų draudimo mechanizmus, kurie Lietuvoje nėra pakankamai
išvystyti. Reikės įvertinti ir vieno prasto žemės ūkio sezono grėsmę.
2028 m. elektros daugiau gaminsime nei vartosime, 2035 m. nebenaudosime sąvartynų.
2040 m. vienintelis emisijų išmetantis sektorius liks žemės ūkis. Transportas ilgai išliks
problemiškas: arba trūks sprendimų, arba jie bus brangūs.
Išrinkus naują Europos Parlamentą ir suformavus naują Europos Komisiją sklando gandai,
kad žaliąjį kursą gali pakeisti maisto saugumo kryptis. Vis dėlto tikėtina, kad aplinkosaugos,
energetikos tikslai itin nesikeis, nebent sumažės ambicijos ir dėmesys į brangias technologijas.
Nors vandenilio technologijos išlieka labai brangios ir reikalauja milžiniškų subsidijų,
Lietuva šioje srityje turi nemenką potencialą, kurį anksčiau ar vėliau galės neabejotinai išnaudoti.
Ateityje turime vengti įsikabinti į vienintelę technologiją, pavyzdžiui, atominę energetiką.
Mažųjų atominių reaktorių technologija dar tik kuriama, lygiai taip pat vystosi kitos technologijos:
dumblių, gilioji geotermija ir kt. Šiame segmente Lietuvai svarbu rasti savo nišą.
Ateityje didėjant atsinaujinančios energijos gamybai, Lietuva taps elektros eksportuotoja
ir tai iškart pigins galutines kainas vartotojams, nes eksportuojančioje šalyje produktas visada
pigesnis nei importuojančioje.
Pasaulyje vis dar naudojame per daug naftos, kito iškastinio kuro, todėl tokios šalys kaip
rusija sutelkia išteklių kariauti, pulti taikias valstybes. Keičiasi tik gamybos ir prekybos srautai ir
kryptys (nors nebeperkame naftos iš rusijos, perkame iš arabų kraštų, o rusai prekybą nukreipia į
kitas rinkas, pavyzdžiui, Indiją).
85
Akivaizdu, kad karo Ukrainoje pasekmės bus itin skaudžios šios šalies energetikos
sektoriui. Vadinasi, Ukraina turės atstatyti savo energetikos sistemą pagal vakarietišką modelį, kur
savo žinias ir kompetencijas gali pasiūlyti Lietuva.
Žemės ūkis ir maisto sauga
Ateityje žemės ūkio subjektams svarbu užtikrinti normalias sąlygas, išsaugoti aukštos
kokybės dirvožemius. Toliau veiksime bendroje rinkoje, kurioje nesustos skaitmenizavimo,
robotizavimo procesai.
Žemės ūki reikia pripažinti strategine kryptimi, nes jis užtikriną bazinį gyvybės poreikį –
maistą. Ateityje ES prioritetų kryptys gali pakrypti nuo „žaliojo kurso į maisto saugumą. Be to,
energijos poreikiui Europoje toliau augant, žaliosios pertvarkos darbotvarkė virsta dideliu iššūkiu
apsirūpinant žaliąja energija ir jos gamybai reikalingomis žaliavomis, infrastruktūra.
Lietuvoje reikia išlaikyti žemės ūkio gamybos apimtis. Nors didelių iššūkių nekils, būtina
skatinti sektorius, kuriuose užtikrinsime tos srities maisto gamybą (pavyzdžiui, gyvulininkystę).
Privalome apsiruošti Ukrainos narystei ES ir jos pasekmėmis Lietuvai. Reikės prisitaikyti
prie pigesnės Ukrainos žemės ūkio produkcijos. Nišinė gamybą gali pasidaryti ypač aktuali. Svarbu
skirti dėmesį maisto atsargoms kaupti.
Klimato kaitą reikia pripažinti kaip nenugalimą jėgą ir prie jos pritaikyti veiklas. Būtina
apdrausti žemės ūkio sritis valstybei prisidedant prie veiksmingos ir efektyvios draudimo
sistemos. Tiesioginis klimato kaitos poveikis kartu su aplinkos tarša neigiamai veiks Lietuvos
vidaus vandens telkinių ir dirvožemio būklę, o tai pakenktų visai šalies žemės ūkio sektoriaus
raidai, Lietuvoje auginamo maisto kokybei ir net pajūrio ekosistemoms.
Sveikatos apsauga
Šalies biudžete numatytos investicijas į vaikus bus – šimtaprocentinės. Ateityje privalome
diegti žinias apie sveiką gyvenseną, rizikos veiksnius, fizinio aktyvumo naudą ir kt. Pastovus sveikos
gyvensenos mokymas turi prasidėti nuo darželio, nes išugdytas vaikas daro įtaką visai šeimai.
Taip pat atsipirks investicijos į teisingų įgūdžių formavimą ir ligų prevenciją, nes ligonių
gydymas visada kainuos brangiau.
Sveikatos sektorius privalo ieškoti proveržio technologijų ir diegti jas praktikoje.
Technologijų taikymas daug pasako apie valstybę ir jos potencialą. Lietuvos dydis, socialinė
sudėtis, gyventojų skaičius ypač palankus naujausioms medicinos technologijos vystyti.
Pavyzdžiui, gaminant ciklotroną, kuris padeda ląstelių lygiu atpažinti vėžį, reikia gaminti
86
radioaktyvias medžiagas, kurių neatsiveši iš svetur., medikams bendradarbiauti su fizikais,
matematikais ir kt. Technologinė pažanga turės didelę reikšmę visai Lietuvai.
Visada atsipirks investicijos į teisingų įgūdžių formavimą, ligų prevenciją, nes gydymas
visada bus brangus.
Socialinė politika
Visuomenės senėjimas taps rimtu iššūkiu šalies sveikatos apsaugos sistemai ir darbo
rinkai. Didėjantis demografinis disbalansas lems poreikį didinti vyresnių žmonių aktyvumą ir
užimtumą. Prognozuojama, kad vyraujant dabartinėms tendencijoms iki 2050 m. Lietuvos
gyventojų skaičius sumažės iki apytikriai 2,2 mln. Mažėjant gyventojų skaičiui ir augant
populiacijos vidutiniam amžiui, darbo rinka bei mokesčių surinkimo sistema, nepasiruošusi greitai
ir efektyviai įtraukti vyresnių žmonių į darbo rinką, patirs didelę įtampą. Tuomet reikės ne vien
geresnės senstančių gyventojų sveikatos priežiūros, bet ir atitinkamų pokyčių darbo rinkoje,
socialinės apsaugos ir švietimo sistemose.
Visuomenėje bus svarbus ne tik įgytas išsilavinimas, bet ir gebėjimai persikvalifikuoti
atsižvelgiant į sparčiai kintančias technologijas ir darbo rinkos poreikius. savo ruožtu valstybė
šiame procese turės operatyviai ir lanksčiai dalyvauti pasirūpindama visų amžiaus grupių visaverte
integracija į nuolat besikeičiančią visuomenę.
Gyventojų migracija – vienas sunkiausiai prognozuojamų demografinių procesų ir kartu
vienas darbo rinkos stabilizavimo būdų. Neįmanoma prognozuoti emigracijos, bet turime
suvaldyti imigraciją. Turime pasiruošti priimti kvalifikuotos darbo jėgą iš trečiųjų šalių ir įvertinti
realų įvežamos nekvalifikuotos darbo jėgos poreikį. Kad darbo rinka ir mokesčių surinkimas išliktų
stabilūs, reikalinga socialiai atsakinga ir vieninga migracijos politika.
Lietuvoje santykinai daug skurdą ir socialinę atskirtį patiriančių žmonių, didelė pajamų
nelygybė, žemi socialinio kapitalo rodikliai, todėl socialinės ir ekonominės būklės padariniai
ilgainiui gali neigiamai paveikti demokratijos tvarumą.
Savivalda ir valstybės valdymas
Demografinė situacija nors ir nebekels tokių didelių iššūkių kaip iki šiol, tačiau dar aštresni
taps vidinės migracijos procesai. Ateityje vėl gali iškilti diskusijų apie būtinybę stambinti kai kurias
savivaldybes. Nesiėmus tinkamų sprendimų, kelių infrastruktūra savivaldybėse tik prastės, o
susisiekimas ir paslaugų prieinamumas kels dar rimtesnių iššūkių.
87
Viena paskui kitą ištinkančių krizių (klimato, pandemijos, ekonomikos, energetikos) ir
didėjančio neapibrėžtumo akivaizdoje auga gyventojų lūkesčiai valdžiai užtikrinti saugumą ir
stabilumą. Valdymo struktūra sluoksniuosis: daugiau sprendimų priimsime tarptautiniu lygmeniu,
daugiau įtakos turės nevalstybinio sektoriaus subjektai kaip NVO.
Žmogaus teisės
Ateities iššūkiai, su kuriais susidursime siekdami užtikrinti visavertes žmogaus teises, išliks
sudėtingi, reikalaus nuolatinio dėmesio ir nuoseklaus darbo. Nepaisant padarytos pažangos
žmogaus teisių srityje, išlieka nemažai spragų ir problemų. Svarbiu prioritetu išliks nuolatinė kova
su giliai įsišaknijusiomis socialinėmis nuostatomis, diskriminacija ir nepakantumu. Kintantys
technologiniai ir socialiniai veiksniai atneša naujų iššūkių duomenų apsaugos ir privatumo srityje.
Visuomenėje vis dar plačiai paplitusi lyčių nelygybė, diskriminacija dėl amžiaus ir etninės
kilmės, nepaisoma žmonių su negalia ir LGBTIQA+ bendruomenės teisių. Didelė dalis gyventojų
bijo pranešti apie diskriminaciją dėl neigiamos visuomenės reakcijos ir nepasitikėdami valstybės
institucijomis. Pasitikėjimo institucijomis stiprinimas yra esminis veiksnys kovoje su diskriminacija.
Būtina kurti saugią aplinką, kurioje žmonės galėtų atvirai kalbėti apie patirtą diskriminaciją be
baimės patirti neigiamų pasekmių.
Įgyvendindami teisinės ir socialinės apsaugos priemones, turime atsižvelgti į specifinius
pažeidžiamų grupių poreikius ir užtikrinti, kad visi asmenys, nepriklausomai nuo jų lyties, amžiaus,
etninės kilmės ar seksualinės orientacijos, galėtų gyventi oriai ir be diskriminacijos. Liberalai yra
įsipareigoję šiuo tikslu yra pasiruošę dirbti kartu su bendruomene sukuriant teisingesnę,
įtraukesnę, lygybės principais paremtą visuomenę.
Spartėjanti technologinė raida, ypač medicinoje, leis įtvirtinti dar labiau personalizuotą
gydymą ir, tikėtina, efektyviau atlieps kiekvieno paciento poreikius. Kartu su šiais pokyčiais gali
padidėti sveikatos priežiūros lygio atotrūkis tarp socialinių grupių, jei naujų aukštųjų medicinos
technologijų kaina būtų pernelyg didelė. Todėl lygių galimybių siekis išliks svarbus ir sveikatos
apsaugos srityje sudarant vienodas sąlygas nepriklausomai nuo asmens tapatybės, lyties,
amžiaus, tikėjimo, sveikatos būklės ar socialinės padėties.
Be to, technologinė pažanga dar stipriau dirgins demokratijos ir žodžio laisvės principus,
nes technologijos gali būti panaudotos ir didesnei visuomenės kontrolei bei stebėsenai, kėsinantis
suvaržyti žodžio laisvę ar net perauklėti visuomenę. Tokia grėsmė sutrikdytų nepertraukiamą ir
sveiką dialogą su visuomenę, nevyriausybinėmis organizacijomis ir galimai atvertų kelią
autoritariniam valdymui.
88
Neskiriant pakankamai dėmesio žmogaus teisių klausimams, ryškėjant pajamų, turto
pasiskirstymo netolygumams, rizikuojama dar labiau pristabdyti visuomenei klestėti būtinų sąlygų
– prieigos prie kokybiško švietimo, užimtumo ir sveikatos apsaugos – pažangą.
Iš visuomenės kylantis lūkestis spręsti svarbiausius lyčių nelygybės, amžiaus
diskriminacijos, LGBTIQA+ bendruomenės, žodžio ir religijos laisvės, žmonių su negalia teisių bei
socialinių nelygybių klausimus skatins jaunąją politikų kartą dar stipriau kovoti ir puoselėti
žmogaus teisių principus, atveriant daugiau galimybių ir suteikiant balsą skirtingų grupių
atstovams.
Tautinės mažumos, įvairovė
Vienas didesnių iššūkių, su kuriuo susidurs Lietuva ir jau susiduria Europos šalys, yra
augantis nacionalizmas. Ši tendencija gali sukelti įtampą tarp skirtingų tautybių piliečių ir kelti
grėsmę visuomenės vienybei bei solidarumui. Kurdami dirbtines problemas nacionalistai gali
kurstyti diskriminaciją ir segregaciją.
Kitas iššūkis, su kuriuo galimai susidurs tautinės mažumos, bus politikų su populistiniais
užmojais aktyvūs veiksmai kėsinantis mažinti tautinių mažumų teises. Tai gali kelti grėsmę
demokratijai, teisinei valstybei ir visų piliečių lygioms teisėms. Populistiniai politikai gali kurstyti
neapykantą ir diskriminaciją, o tai neigiamai paveiktų tautinių mažumų integraciją ir dalyvavimą
visuomenės gyvenime.
Nepakankamas finansavimas tautinių mažumų poreikiams gali būti didelis iššūkis, kuris
kels grėsmę kultūrinei įvairovei, ekonominei gerovei ir socialinei integracijai. Tautinių mažumų
poreikių visavertis finansavimas yra esminis veiksnys išsaugant kultūrinį paveldą, skatinant
geresnę ekonominę padėtį ir užtikrinant jų aktyvų dalyvavimą visuomenės gyvenime.
Nacionalinio saugumo iššūkių gali kelti pro-rusiškų pažiūrų Lietuvos piliečiai ir imigrantai,
kurie pagyvenę šalyje ilgą laiką ir tapę Lietuvos piliečiais neturėjo visų sąlygų integruotis.
Vienas pagrindinių tautinių mažumų laukiančių iššūkių – galimybės gauti kokybišką
švietimą savo gimtąja kalba. Pastaruoju metu kilo diskusijų, ar verta uždaryti tautinių mažumų
mokyklas arba sujungti jas su lietuviškomis mokyklomis. Tai kelia grėsmę tautinių mažumų
kultūriniam paveldui ir identitetui ir sulėtintų integraciją.
Tautinių mažumų švietimo iššūkius kelia nepakankamas aprūpinimas ugdymo
priemonėmis, ribota švietimo pagalba, pedagogų, tarp jų specialiųjų, trūkumas ir amžėjimas. Šie
iššūkiai gali turėti įtakos tautinių mažumų mokinių mokymosi rezultatams, švietimo kokybei ir
bendram švietimo sistemos veikimui.
89
Jaunimo politika
Grįžtant prie amžiaus problemos, greitu metu pradės trūkti jaunimo reikalų koordinatorių,
nes nebuvo ruošiami specialistai. Toliau trūks jaunimo mokytojų.
Keliame tikslą, kad jauni specialistai būtų pripažįstami tokie pat geri kaip vyresni –
atlyginimas neturi priklausyti nuo amžiaus.
Po COVID-19 viruso pandemijos iššūkį kelia išryškėjęs jaunimo polinkis į psichologines
ligas, stresą, uždarumą.
Valdžia gali būti nelinkusi priimti staigius ir didžiulius gyventojų politikos pokyčius šalies
sistemoje, vis dėlto to gali prireikti siekiant kokybiško šuolio, kuris pasiteisintų ne tik trumpojoje,
tačiau ir ilgalaikėje perspektyvoje.
Gyventojai, ypač jaunimas, vis dažniau nusivilia demokratijos veikimu ir efektyvumu. Tai
siejama su nepasitikėjimu valdžios institucijomis, praktiniu demokratijos veikimu, trūkumais
patenkinant įvairių amžiaus grupių poreikius.
Sporto politika
Lietuvoje turi augti aktyvus, sportiškas, fiziškai aktyvus žmogus ir pilietis, o valstybės
prioritetas vystant sporto masiškumą ir fizinį aktyvumą yra sveika visuomenė.
Vis daugiau visuomenės, ypač jaunimo, dėmesio susilaukia e-sportas, kaip ryšio išlaikymas
tarp tradicinių sporto būdų ir skaitmeninių įrenginių, kompiuterių. Vis dėlto nėra aišku, kaip tokia
sporto atmaina vystysis ir ar tai kelią grėsmę tradiciniams metodams, ilgainiui skatinant ne
judumą, o priešingai – sėslesnį gyvenimo būdą.