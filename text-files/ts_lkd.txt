TS-LKD MANIFESTAS ATEITIES LIETUVAI
Šiemet švenčiame Lietuvos narystės Europos Sąjungoje ir NATO
jubiliejus. Turime kuo džiaugtis ir didžiuotis – per kelis atkurtos
Nepriklausomybės dešimtmečius padarėme išties daug. Visi kartu
bendromis jėgomis tapome stipria, oria ir pasaulyje gerbiama valstybe;
sukūrėme dinamišką, išmanią bei sparčiai augančią ekonomiką.
Nepaisant precedento neturinčių iššūkių, pastarieji ketveri metai
Lietuvai ir jos žmonėms buvo kaip niekada sėkmingi.
Auginome ekonomiką. Lietuvos ekonomika itin sparčiai atsigavo po COVID – prie to
reikšmingai prisidėjo ir taikliai pritaikytos valstybės paramos priemonės. Nors Rusijos
karas prieš Ukrainą ir vėl sukrėtė pasaulio ekonomiką, per visą 2021–2024 m. laikotarpį
Lietuvos ekonomikos realusis BVP išaugo daugiau nei dešimtadaliu. Nepaisant nestabilios išorės aplinkos ir Kinijos ekonominio spaudimo, per kadenciją Lietuvos prekių ir
paslaugų eksportas išaugo daugiau nei ketvirtadaliu realiomis apimtimis. Šalies BVP
vienam gyventojui artėja prie 90 proc. ES vidurkio (vertinant pagal perkamąją galią).
Skatinome pažangą ir modernumą. Ekonomika ne tik auga – ji stiprėja inovatyvių technologijų ir aukštos pridėtinės vertės gamybos bei paslaugų industrijos dėka. Tiesioginės užsienio ir vidaus investicijos kuria gerai apmokamas darbo vietas visoje Lietuvoje,
taip pat ir regionuose. Lietuva tampa skaitmenine šalimi: pagal skaitmeninio gyvenimo
kokybę esame tarp pasaulio lyderių, vis didesnė dalis Lietuvos gyventojų turi prieigą
prie spartaus interneto ir gali naudotis elektroninėmis viešosiomis paslaugomis. Auga
Lietuvos talentai ir inovacijų kūrimo pajėgumai – prie to vis labiau prisideda ir didėjantis
finansavimas mokslui. Valstybės finansavimas moksliniams tyrimams ir plėtrai per Vyriausybės kadenciją išaugo daugiau nei 2 kartus: nuo 146 iki 347 mln. Eur.
Lietuva įsitvirtino pasauliniuose žmonių laimingumo reitinguose, o mūsų jaunimas praėjusiais metais buvo pripažintas laimingiausiu pasaulyje. Ir tai nestebina, nes jauni Lietuvos žmonės mato iš esmės neribotas galimybes kurti ir būti savimi laisvoje šalyje, kuri
džiaugiasi jų sėkme.
Suvaldėme infliaciją. Lietuva, kaip ir kitos valstybės, 2022 m. susidūrė su staigiai augančia infliacija, kurią sukėlė Rusijos karinė invazija ir manipuliacijos dujų rinka. Suvaldėme infliacijos padarinius ėmęsi didinti žmonių pajamas ir riboti energijos kainų augimą.
Valstybė sureagavo laiku ir taikliai – indeksavome mažiausias pajamas, nustatėme elektros ir dujų kainų „lubas“ visiems gyventojams, siekėme išlaikyti vidurinės klasės perkamąją galią, lanksčiau taikėme socialinę paramą būsto išlaikymo išlaidoms kompensuoti.
Šioms priemonėms buvo skirta virš 1,6 mlrd. Eur. Šiandienė infliacija Lietuvoje jau kurį
laiką yra viena mažiausių euro zonoje – taip atsitiko ir dėl to, kad taikydami taiklias priemones neleidome įsisukti infliacinei spiralei.
3 TS-LKD manifestas ateities Lietuvai
Auginome žmonių pajamas. Per visą Vyriausybės darbo kadenciją žmonių pajamos
augo sparčiai. Kasmet dviženkliais skaičiais augo vidutinis darbo užmokestis (VDU),
minimalioji mėnesio alga. Beveik 60 proc. išaugo vidutinė senatvės pensija; dabar ji
sudaro apie 44 proc. vidutinio darbo užmokesčio „į rankas“, o turint būtinąjį stažą – 47
proc.. Užsibrėžtas tikslas, kad vidutinė pensija pasiektų 50 proc. VDU, bus pasiektas
per artimiausius dvejus-trejus metus, o ne planuotais 2030 m. Sparčiai didėjo minimali
mėnesinė alga (MMA) ir neapmokestinamasis pajamų dydis (NPD), todėl minimalią algą
uždirbančio žmogaus pajamos per kadenciją padidėjo beveik 50 proc. – jos išaugo
396 Eur. Didinome valstybės sektoriaus darbuotojų atlyginimus: vidutinis mokytojo
atlyginimas augo 77 proc., dėstytojų ir mokslo darbuotojų – 83 proc.; sparčiai augo ir
medikų, kultūros bei socialinių darbuotojų, pareigūnų ir valstybės tarnautojų atlyginimai.
Lietuvoje gyventi yra saugu – pasitikėjimas policija aukštas, o nusikaltimų ir įkalintųjų
nuosekliai mažėja.
Atsakingai tvarkėme viešuosius finansus. Per kadenciją ženkliai išauginome žmonių
pajamas ir didinome finansavimą daugumai sričių – nepaisant to, jautėme atsakomybę
prieš ateities kartas ir po mūsų dirbsiančias vyriausybes. Todėl racionaliai ir toliaregiškai tvarkėme viešuosius finansus. Jų deficitas neviršijo Mastrichto kriterijaus. Šiandien
savivaldybės disponuoja ženkliai išaugusiais biudžetais, o socialiniai fondai sukaupė
reikšmingus rezervus, leisiančius atremti bet kokiems ekonomikos netikėtumus. Per
Vyriausybės kadenciją viešojo sektoriaus skolos santykį su BVP sumažinome nuo 46
proc. (2020 m. pabaigoje) iki 39 proc. BVP (prognozuojama 2024 m. pabaigoje). Džiugina
ir tai, kad Lietuvos valdžios sektoriaus skolos ir BVP santykis išliko vienas žemiausių ir
ES, ir eurozonoje.
Remdamiesi objektyviais rodikliais galime drąsiai sakyti, kad Lietuva dar niekada per
visą savo istoriją nebuvo pasiekusi tokio gerovės lygio. Tačiau rūpinomės ne tik kasdieniu gerbūviu – siekėme nužymėti gaires valstybės ateities pažangai: plačiai su visuomene ir ekspertais išdiskutuota ir priimta strategija „Lietuva 2050“ brėžia kelią į sėkmingą,
tvarią, turtingą valstybės ateitį.
***
Toks ir yra mūsų giliausias troškimas – ir toliau taikiai kurti Tėvynės gerovę, kloti pamatus jos ateities pažangai bei klestėjimui. Deja, prabangos daryti vien tai nebeturime:
Lietuva, kaip ir visas Vakarų pasaulis, gyvena grėsmingų akistatų laikais. Dar niekada
nuo Antrojo pasaulinio karo pabaigos globali tikrovė nebuvo tokia neprognozuojama
bei trapi. Dešimtmečius trukusios mūsų ir likusio laisvojo pasaulio „atostogos nuo istorijos“ baigėsi. Jas nutraukė Rusija, pradėjusi nusikalstamą, žudantį karą, kuris vos už
kelių šimtų kilometrų nuo Lietuvos sienos griuvėsiais verčia Ukrainos miestus.
Pastačiusi savo ūkį ant karo ekonomikos bėgių, Rusija nepasisotins Ukraina – jos užmojai daug platesni, jeigu tik jai bus suteikta tokia galimybė. Grasindama NATO valstybėms
ir vienydamasi su kitais despotiškais režimais, ji siekia kovą prieš Vakarus išplėsti į visą
pasaulį. Vakarų silpnumas, susiskaldymas ir politinės valios stygius, negebėjimas duoti
diktatoriams galingą atkirtį tik toliau skatina juos mėginti keisti pasaulio tvarką pagal
savo ideologinį modelį bei jėga plėsti savo įtakos sferas.
Tad turime būti tvirti ir drąsūs, pripažinti naują realybę tokią, kokia ji yra. Neužsimerkti
prieš egzistencinę grėsmę mūsų iškovotai laisvei ir atkurtam Lietuvos valstybingumui.
Nepasiduoti užliūliuojančiai saviapgaulei ir nesitikėti, kad audra praslinks šonu, o situacija kažkaip išsispręs savaime, be mūsų pastangų. Niekada neleisti, kad pasikartotų
1940-ųjų scenarijus.
4 TS-LKD manifestas ateities Lietuvai
Turime aiškiai suvokti: išmušė valanda, kuri iš mūsų reikalauja ypatingo susitelkimo ir
neeilinių sprendimų. Prisiimkime atsakomybę prieš savo tėvus ir protėvius, prieš savo
vaikus ir ateities kartas, prieš savo pačių sąžinę – kiekvienas iš mūsų apsispręskime
ginti ir saugoti savo Tėvynę.
Tad kreipiamės į Lietuvos patriotus, į pilietišką, šviesią ir šiuolaikišką Lietuvos visuomenę. Kreipiamės į visus, kurie savo darbu kuria valstybę ir jos klestėjimą; kuriems brangi
laisvė; kurie supranta, kas vyksta pasaulyje; kurie supranta, kad be laisvės nėra ir kūrybos, bei atsakingai žvelgia į dabartį. Į tuos, kurie supranta, kad akivaizdžios grėsmės
pripažinimas nėra gąsdinimas ar panikos skleidimas – tai būtinas žingsnis ruošiantis net
ir blogiausiems scenarijams. Tam, kad jie niekada neišsipildytų.
Savo istorijoje ne kartą įrodėme, kad nėra nieko, ko negalėtume įveikti būdami vieningi.
Todėl ryžtingai ir su viltimi ženkime pirmyn.
Šioje viltingoje šviesoje keliame tikslą – artimiausio dešimtmečio viziją Lietuvai. Mūsų
valstybė turi tapti neįveikiama išoriškai ir stipri vidumi. Šalies išorinio saugumo neužtikrinsime, jeigu Lietuva bus neatspari, politiškai, kariškai, intelektualiai ir ekonomiškai
silpna iš vidaus. Kita vertus, išoriškai pažeidžiamoje valstybėje žmonės ir verslai negalės saugiai planuoti ateities. Abi pusės glaudžiai susijusios, todėl stiprinkime Lietuvos
saugumą taip, kad mūsų pastangos virstų varikliu jos pažangai ir tolesniam klestėjimui.
Šią sąsają įkūnija mūsų programinės vizijos šūkis „Ginti ir auginti“. Grėsmingoje dabarties situacijoje pirmiausia pabrėžiame būtinybę gintis – apginti valstybę, jos piliečius
ir jų sukurtą pažangą. Tai ašis, ant kurios suvertos pagrindinės mūsų programinio dokumento temos. Tačiau ne mažiau svarbi yra ir antroji dalis – auginti. Stiprindami savo
pasirengimą gintis suvokiame, kad jį užtikrinsime tik nesustodami augti ir auginti Lietuvos visuomenės, ekonomikos, pažangos – mūsų stiprybės pamatų.
5 TS-LKD manifestas ateities Lietuvai
Ginti:
neįveikiami išoriškai
Turime būti atsparūs ne tik atvirai karinei agresijai, bet ir lėtam bei sistemingam mūsų valstybės sekinimui per hibridinius ar nekarinius išpuolius, tokius kaip Baltarusijos diktatoriaus 2021 m. sukelta migrantų
krizė, kibernetinės Rusijos atakos ar mūsų politinę sistemą bandantys
destabilizuoti propagandiniai veiksmai. Turime išlaikyti ir stiprinti savo
energetinę nepriklausomybę – užkirsti kelią išorinėms manipuliacijoms
mūsų ekonomika ir tapti nepažeidžiamais strateginėse šalies ūkio srityse.
Daug nuveikėme tam, kad Lietuva būtų stipriau ginama, saugesnė,
pasirengusi atremti karines grėsmes.
Ką nuveikėme?
Gynybos finansavimą išauginome daugiau nei dvigubai. Prieš kelelerius metus visų
parlamentinių partijų (išskyrus LSDP) pasirašytą susitarimą iki 2030 m. padidinti gynybos finansavimą iki 2,5 proc. BVP įgyvendinome aštuoneriais metais anksčiau – jau
2022 m. antroje pusėje!
Per šią kadenciją gynybos biudžetą padidinome daugiau nei dvigubai – nuo 1,03 mlrd.
Eur 2020 m. iki daugiau nei 2,4 mlrd. Eur 2024 m. Šių metų Lietuvos finansavimas gynybai viršys 3,2 proc. – pagal gynybos finansavimo rodiklius esame 4 šalis NATO. Esmingai padidinti finansavimą ir ankstinti įsigijimus 2024 m. leidžia ir sutarimas dėl Gynybos
fondo, į kurį bus priskiriami Seimo Vyriausybės iniciatyva nustatyti pajamų šaltiniai, skirti gynybai stiprinti ir užtikrinti tvarų finansavimą ne mažesnį nei 3 proc. BVP. Padidintas
gynybos finansavimas leido padaryti esminį proveržį iš esmės modernizuojant Lietuvos
kariuomenę bei vystant karinę infrastruktūrą. Šiuo metu vykdome 200 infrastruktūrinių
projektų, o daugybė infrastruktūros objektų jau užbaigti. Tai padeda Lietuvos kariuomenei augti, o NATO sąjungininkams – dislokuoti daugiau karių Lietuvoje.
Pasiekėme istorinį susitarimą su Vokietija dislokuoti Lietuvoje sunkiąją brigadą.
Lietuvos gynybą sustiprins čia nuolat dislokuoti 5 tūkst. Vokietijos karių. Pagrindiniai
brigados vienetai bus perkelti į Lietuvą 2025–2026 m., o 2027 m. bus pasiektas pilnas
operacinis pajėgumas. Susitarimai ir darbai dėl tam skirtos infrastruktūros sparčiai vykdomi visus pastaruosius metus
Sprendimas Lietuvos kariuomenėje sukurti sausumos pėstininkų diviziją esmingai
prisidės prie Lietuvos kariuomenės pasirengimo atremti bet kokius iššūkius.
Apgaubėme dėmesiu karinę pramonę. Mūsų verslas, gebantis ir kuriantis naujoves
karinės pramonės srityje, gali būti ir bus strateginis mūsų kariuomenės partneris stiprinant Lietuvos kovinę galią. Išbandydami savo produktus karo lauke Ukrainoje mūsų
gamintojai gali nuolat tobulėti ir siūlyti pažangiausius produktus bei technologijas. Intensyviai siekiame ir stambių Vakarų gynybos pramonės žaidėjų investicijų Lietuvoje.
6 TS-LKD manifestas ateities Lietuvai
Sudarėme sąlygas Lietuvos šaulių sąjungai, šiuo metu vienijančiai net 14 tūkst.
narių, augti ir stiprėti. Lietuvos šaulių sąjunga tapo efektyviu gynybinės galios ramsčiu, leidžiančiu vis daugiau Lietuvos piliečių aktyviai įsitraukti į šalies gynybą ir padėti
kariuomenei. Lietuvos šaulių sąjungos biudžetą išauginome beveik 7 kartus. Per
mūsų Vyriausybės kadenciją Lietuvos šaulių sąjungos biudžetas išaugo nuo 2,2 mln.
Eur (2021 m.) iki 13,6 mln. Eur (2024 m.).
Sukūrėme visiškai naują pilietinio pasipriešinimo strategiją. Pilietiškumo ir gynybos
įgūdžių kursą 2023 m. lankė 8337 Lietuvos devintų klasių moksleiviai (397 klasės), o
nuo šių mokslo metų jis bus privalomas visiems devintokams. KAM pilietinio pasipriešinimo kursus išklausė jau 40 tūkst. žmonių. Netrukus bus parengtas ir išleistas „Pilietinio
pasipriešinimo vadovas“. Greitai bus sukurta programėlė, kuri piliečiams teiks visą reikiamą informaciją apie šalies gynybą, pilietinį pasipriešinimą ir elgesį karo metu.
Įgyvendiname vieną esminių visuotinės gynybos aspektų – komendantūrų iniciatyvą.
Jos visuomenei leis dar plačiau įsitraukti į krašto gynybą.
Per rekordiškai trumpą laiką pastatėme Lietuvą saugančią sieną – 550 km ilgio fizinį barjerą nuo Baltarusijos. 2021 m. vasarą autoritarinis Minsko režimas, keršydamas
už principingą Lietuvos laikyseną bei paramą demokratijai Baltarusijoje, atgabeno dešimtis tūkstančių nelegalių migrantų ir pradėjo šimtais, o vėliau ir tūkstančiais, „stumti“
juos per sieną į Lietuvos ir kaimyninės Lenkijos teritoriją. Tada atrodė, kad Lietuva gali
tapti „pereinamu kiemu“ nevaldomiems nelegalios migracijos srautams, kaip iki tol nutiko ne vienoje ES šalyje. Tačiau Baltarusijos režimo sukeltą nelegalios migracijos krizę
įveikėme sėkmingai ir Lietuva išvengė nevaldomo migrantų antplūdžio, netapo patraukliu „koridoriumi“. Diegėme ne tik fizinės apsaugos, sugriežtintos kontrolės priemones,
telkėme daugiau pasienio tarnybos pareigūnų – aktyvios diplomatijos dėka rekordiškai
didelę į Lietuvą be pagrindo prieglobsčiui sugebėjusių patekti migrantų dalį grąžinome
atgal į jų tėvynes.
Sustiprinome valstybės sienos apsaugą – nuo sienos apsaugos pereiname prie sienos gynybos. Visa valstybės siena su Rusija ir Baltarusija padengta moderniomis stebėjimo sistemomis, atnaujintas Valstybės sienos apsaugos priedangos planas, atkurta
Pakrančių apsaugos rinktinė, pradėtas kontrmobilumo parkų įrengimas, pasieniečiai
perginkluoti NATO standartus atitinkančia ginkluote.
Įsteigėme Nacionalinį krizių valdymo centrą ir sustiprinome valstybės gebėjimą reaguoti į krizes. Tai profesionali operacinio lygmens institucija, skirta krizių bei ekstremalių
situacijų valdymui. Centras 24/7 stebi galimas grėsmes, įvertina pažeidžiamumus ir
galimą jų poveikį. Remdamasis realaus laiko duomenimis bei naujausiais techniniais
sprendimais jis leidžia taikyti veiksmingiausias priemones, kad būtų išvengta kritinių ir
ekstremalių situacijų. O jei krizė kiltų – operatyviai į ją reaguoti, imtis tinkamų veiksmų
situacijai suvaldyti ir minimizuoti neigiamas pasekmes.
Atgaivinome civilinę saugą. Sukurtas priedangų tinklas (jau pažymėta 4368 priedangų), modernizuota ir plečiama gyventojų perspėjimo ir informavimo sistema (1400 sirenų), parengta Civilinės saugos stiprinimo ir plėtros programa, nustatanti aiškius civilinės
saugos prioritetus ir numatanti ilgalaikį 285 mln. Eur finansavimą, iš kurių didžioji dalis
lėšų teks savivaldai – priedangų tinklo plėtrai ir infrastruktūros, skirtos gyventojų apsaugai, aprūpinimui būtiniausiomis priemonėmis. Vykdoma ilgalaikė informacinė kampanija „Esame komanda – turime planą“, kurios metu organizuojami mokymai įvairioms
asmenų grupėms, kaip pasirengti nelaimėms ir ekstremalioms situacijoms. Savivaldybėse įsteigtos parengties pareigūnų pareigybės, kartu su savivaldybėmis parengtas
masinio gyventojų evakavimo sumanymas, kuris bus patikrintas pratybose.
7 TS-LKD manifestas ateities Lietuvai
Pasiekėme visišką nepriklausomybę nuo Rusijos energetinių resursų. Viena svarbiausių pergalių – „trijų nulių zona“ rusiškų energetinių išteklių importui: 0 rusiškų dujų,
0 rusiškos naftos, 0 rusiškos elektros Lietuvos energetikos sistemoje. 2022 m. balandį
Lietuva pirmoji Europoje visiškai atsisakė rusiškų dujų bei naftos importo, o tų pačių
metų gegužę nustojo iš Rusijos importuoti ir elektrą.
Užtikrinome Astravo AE blokadą: pasiekėme susitarimą su Latvija, Estija ir Europos
Komisija bei pasirūpinome, kad nesaugia Astravo AE gaminama elektra nebūtų prekiaujama Lietuvos elektros rinkoje. Taip iš esmės sugriovėme Baltarusijos planus finansiškai
pelnytis iš Lietuvai grėsmę keliančios, šalia mūsų sienos esančios atominės elektrinės.
Lietuvos iniciatyva pasiekėme neeilinį Baltijos šalių Vyriausybių vadovų susitarimą: sinchronizacija su kontinentinės Europos elektros tinklais (ir atsijungimas nuo rusiško
BRELL tinklo) paankstintas metais ir įvyks 2025 m. vasarį vietoje planuotų 2026 m. Itin
spartindami atsinaujinančios energetikos plėtrą pasiekėme, kad Lietuva jau 2027 m.
galės pati užsitikrinti reikalingą elektros kiekį (anksčiau planuota tai padaryti 2030
m.).
Galų gale Via Baltica ir Rail Baltica projektai įgyvendinami pilnu tempu. Tai garantuos
dar geresnį Lietuvos susisiekimą ir integraciją su Vakarų Europa. Kartu, sąlygos greitesnį sąjungininkų atvykimo karinio konflikto atveju, o taip pat leis patogiau keliauti kiekvienam Lietuvos žmogui.
Ką dar turime padaryti?
Mūsų siekis – „Tvirtovė Lietuva“
Krašto gynyboje pamatinis mūsų tikslas yra vienas – Lietuva turi tapti ašaka, kuria paspringtų bet koks agresorius.
Tai galime padaryti:
» sukūrę efektyvią krašto gynybos sistemą, į kurią būtų įtrauktas kiekvienas Lietuvos
pilietis – motyvuotas, apmokytas ir žinantis, ką turi daryti grėsmės akivaizdoje;
» puoselėdami šiuolaikišką, technologiškai pažangią gynybos pramonę, kuri taps neatsiejama valstybės gynybos politikos dalimi;
» per aktyvią ir įžvalgią užsienio politiką, stiprindami ryšius su sąjungininkais ir drauge
plėtodami bendras gynybos iniciatyvas.
» Krašto gynybai sustiprinti būtinus žingsnius sistemingai išdėstėme veiksmų plane
„Daugiau galimybių apginti Lietuvą“. Čia koncentruotai apibendriname pamatines jo
nuostatas.
8 TS-LKD manifestas ateities Lietuvai
SUKURSIME EFEKTYVIĄ KRAŠTO GYNYBOS SISTEMĄ
STRATEGINIAI SUSITARIMAI, KRIZIŲ VALDYMAS IR PREVENCIJA
Parengsime ilgalaikę karinės paramos Ukrainai strategiją, numatančią susitarime
dėl saugumo garantijų įtvirtinto paramos lygio kryptis ir prioritetus, leidžiančius ne tik
Ukrainai kuo greičiau pasiekti pergalę, bet ir stiprėti karinei pramonei bei inovacijoms.
Toliau stiprinsime krizių valdymą ir prevenciją. Garantuosime efektyvią lyderystę
– tam toliau kursime bei įgalinsime aiškią krizių ir ekstremaliųjų situacijų valdymo institucinę struktūrą, kuri užtikrintų atsakomybių paskirstymą tarp nacionalinės valdžios,
savivaldybių, verslo, nevyriausybinių organizacijų, piliečių ir tarptautinių partnerių visais
krizių valdymo lygmenimis bei etapais. Plėtosime valstybės gebėjimą sistemiškai mokytis iš patiriamų krizių ir ekstremaliųjų situacijų. Nuolat išbandysime pasirengimą realistiškuose mokymuose bei pratybose.
Užtikrinsime kritinių išteklių rezervą. Nuolat peržiūrėsime valstybės rezervo sudarymo principus ir užtikrinsime pakankamą visų rūšių kritinių išteklių (maisto, vandens,
kuro, energetinių išteklių, sveikatos apsaugos priemonių, žaliavų ir kt.) atsargų finansavimą bei efektyvų administravimą. Pasirūpinsime, kad jos būtų veiksmingai tiekiamos
krizės ar ekstremaliosios situacijos atveju – didinsime tarnybų pasirengimą veikti labiausiai tikėtinais ir didžiausią žalą galinčiais padaryti scenarijais. Glaudžiai bendradarbiausime su savivaldybėmis.
EFEKTYVI KRAŠTO GYNYBOS SISTEMA
Sukursime sausumos pėstininkų diviziją Lietuvos kariuomenėje ir integruosime ją kaip
nacionalinį struktūrinį elementą bendroje NATO karinių pajėgumų hierarchijoje – įtrauksime ją į regioninius gynybos planus ir užtikrinsime efektyvų vadovavimą bei valdymą
NATO lygmeniu.
Sieną pastatėme – dabar ją sustiprinsime iki gynybos linijos. Pasienyje su Baltarusija
ir Rusijos valdoma Kaliningrado sritimi skubiai įrengsime kontrmobilumo priemones, kurios taps integralia šalies gynybos dalimi. Jų įrengimą koordinuosime su Latvija, Estija ir
Lenkija, kad išvien sukurtume bendrą Baltijos gynybos nuo agresijos liniją. Užtikrinsime
didžiųjų miestų ir gyvybinių objektų gynybą nuo grėsmių.
Vadovaudamiesi Suomijos pavyzdžiu į naują lygį kilstelsime kariuomenės rezervą.
Skirsime daugiau dienų įgūdžiams atnaujinti, numatysime ilgesnį tarnybos rezerve laiką
(kariams – iki 50 m. amžiaus, karininkams ir puskarininkiams – iki 60 m. amžiaus). Aktyviojo rezervo karius aprūpinsime ekipuote ir individualia ginkluote, įsigysime papildomą
ginkluotę bei karinę įrangą.
Statutinės institucijos (VSAT, VST, VAT) karo padėties metu bus pasirengusios
tapti ginkluotųjų pajėgų dalimi. Įgyvendinsime jų karinio aprūpinimo standartą ir sustiprinsime pasirengimą atremti hibridines bei nekonvencines grėsmes (ypač neutralizuojant grėsmes, kurioms netaikomas 5 NATO straipsnis).
Sukursime stiprius Lietuvos teritorinės gynybos pajėgumus ir, remdamiesi Ukrainos
pavyzdžiu, pakeisime teritorinės gynybos struktūrą. Iš konvencinei teritorinei gynybai skirtų esamų KASP pajėgų (kurias dar labiau plėsime ir stiprinsime), kariuomenės
rezervo, šaulių ir kraštą ginti pasiryžusių piliečių galutinai suformuosime teritorines
savigynos karo komendantūras. Karo metu jos remtų kariuomenę ir palaikytų kritines
civilines funkcijas, o taikos metu stiprintų pasirengimą visuotinei krašto gynybai.
9 TS-LKD manifestas ateities Lietuvai
VISOS VISUOMENĖS ĮTRAUKIMAS Į KRAŠTO GYNYBĄ
Rengiantis įgyvendinti sprendimą dėl visuotinio šaukimo įvedimo, pritaikysime kariuomenės struktūrą bei paruošime tam reikalingą infrastruktūrą. Taip pat suplanuosime
reikiamus ginkluotės, karinės įrangos, technikos ir amunicijos pirkimus papildomiems
daliniams. Peržiūrėsime šauktinių rengimo programas, kad tarnybos laikas būtų maksimaliai išnaudojamas įgyti įvairiapuses žinias bei šalies gynybai reikalingus įgūdžius.
Skatinsime jaunimą rinktis kario profesiją.
Toliau stiprinsime Lietuvos šaulių sąjungą, jos gebėjimą įsijungti į gyvybiškai svarbių
valstybės funkcijų užtikrinimą mobilizacijos ir karo metu. Tęsime Lietuvos šaulių sąjungos pajėgumų (tiek kinetinių, tiek nekinetinių) integravimą į Lietuvos gynybos planus.
Sukursime ir išplėtosime alternatyvios karinės tarnybos sistemą, kuri įvairiomis formomis į krašto gynybą įtrauks dar daugiau visuomenės narių. Taip sustiprinsime valstybės
saugumui tarnauti pasirengusių piliečių gretas.
Siekiant stiprinti pasirengimą visuotinei gynybai, plėsti tam reikalingus piliečių įgūdžius
ir sistemingai rengti dronų valdymo operatorius kariuomenei, jau nuo 2024 m. rudens
Lietuvos gyventojus kviesime mokytis valdyti dronus. Prie Lietuvos karo akademijos
steigiamas Bepiločių orlaivių kompetencijų centras leis bent tūkstančiui gyventojų per
metus baigti bepiločių orlaivių valdymo kursus. Prisidėti prie piliečių rengimo visuotinei
gynybai ir piliečių įgūdžių stiprinimo bepiločių orlaivių valdymo srityje per valstybės finansuojamus konkursus pakviesime ir nevyriausybines organizacijas.
Vadovaudamiesi sėkmingu Suomijos pavyzdžiu sukursime mokymų programą, kuri
piliečius savanorius parengs civiliniam pasipriešinimui karo atveju. Ugdymo įstaigose į socialines–pilietines veiklas įtrauksime gynybinių, atsparumo ir kovos su dezinformacija įgūdžių stiprinimą. Šiuos įgūdžius perteikiančias mokymo programas integruosime į suaugusių mokymosi platformas. Sieksime, kad kuo daugiau moterų (nepaisant to,
kad visuotinis šaukimas apima tik vyrus) atrastų savo vietą šalies gynyboje. Kiekvienuose namuose turės atsirasti žinynai su svarbiausia informacija, kaip elgtis ekstremalių
situacijų metu.
KURSIME ŠIUOLAIKIŠKĄ,
TECHNOLOGIŠKAI PAŽANGIĄ GYNYBOS PRAMONĘ
Remiantis karo Ukrainoje pamokomis, sukursime savo dronų pajėgas ir taip sustiprinsime šalies gynybinius pajėgumus bei atgrasymą. Bepiločius orlaivius į Lietuvos
kariuomenę integruosime tiek įsigiję iš esamų tiekėjų, tiek ir pagaminę Lietuvoje. Tam
šalyje pilnai išvystysime bepiločių orlaivių ekosistemą: nuo tyrimų ir inovacijų iki pramonės, gamybos, testavimo bei kompetencijų ugdymo. Taip pat bus sukurtas jūrinių
dronų parkas.
Bus stiprinamas Lietuvos šaulių sąjungos bepiločių orlaivių pajėgumų vystymas.
2024–2026 m. Lietuvos šaulių sąjungai paskirti 3,1 mln. Eur dronų ir kovos su dronais
sistemų įsigijimui. Bus formuojami bepiločių orlaivių vienetai, vykdomas operatorių rengimas, plėtojamas bepiločių orlaivių konstravimas.
Pradėjome keisti ir toliau keisime požiūrį į gynybos pramonę – ji turi tapti neatsiejama
valstybės gynybos politikos dalimi.
10 TS-LKD manifestas ateities Lietuvai
Apjungsime krašto apsaugos sistemos ir Inovacijų agentūros pastangas skatinti
gynybos inovacijas. Bus finansuojamas technologijų vystymas, testuojami prototipai,
remiamas įmonių prisistatymas tarptautinėse ginkluotės parodose ir kituose renginiuose, teikiama ekspertinė nuomonė. Taip pasieksime proveržį lietuviškų gynybos inovacijų
kūrime, o gynybos pramonė ir inovacijos taps nauja Lietuvos proveržio sritimi. Technologijoms imli, nuolat tobulėjanti gynybos pramonė taps vienu iš modernios, dinamiškos,
inovatyvios ekonomikos augimo variklių, skatinančių inovacijų ekosistemos plėtojimą ir
pasaulinio lygio mokslo kūrimą.
Gynybai reikalingų technologijų kūrimas, pajėgumų vystymas Lietuvoje ir įsigijimai iš šalies pramonės leis efektyvinti būtiną paramą Ukrainai, besiginančiai nuo Rusijos karinės
agresijos, ir padės tenkinti skubius Ukrainos kariuomenės poreikius. Bus sukurta dronų
vystymo ir gamybos programa Lietuvos pramonei, iš kurios Lietuvos dronai keliaus tiesiai į Ukrainą.
Sudarysime prielaidas ir sukursime finansines paskatas operatyviai steigti bendras gynybos pramonės įmones su Ukrainos gamintojais, sukaupusiais unikalios
patirties karo frontuose. Tai padės kurti inovatyvios karo pramonės pajėgumus. Taip
stiprinsime ir savo pačių saugumą: bepiločių orlaivių bei kitų šiuolaikinių ginklų sistemų
gamyba kartu su Ukrainos įmonėmis ne tik stiprins Ukrainos gynybinę galią, bet ir leis
išbandyti Lietuvoje gaminamos ginkluotės technologijas mūšio lauke, lanksčiau taikyti
inovacijas – taip Lietuvoje bus kuriami pajėgumai, neatsiliekantys nuo naujausių gynybos pramonės tendencijų. Užkursime dinamišką ginkluotės tiekimo ir atnaujinimo „konvejerį“ – pagamintą ginkluotę perdavus Ukrainai, ji bus naudojama ir testuojama, todėl
suteiks impulsą tolesnėms inovacijoms.
ĮGYVENDINSIME AKTYVIĄ IR ĮŽVALGIĄ UŽSIENIO POLITIKĄ
Išnaudosime naujas galimybes už mums įprasto regiono ribų, telkdami mums vertybiškai artimus partnerius Indijos ir Ramiojo vandenynų regione. Kinija šiandien ne
vien kvestionuoja taisyklėmis paremtą pasaulio tvarką, bet ir tapo viena iš tvirčiausių
Rusijos rėmėjų šios kare prieš Ukrainą ir demokratinį pasaulį. Tad Lietuvos sprendimai
stiprinti santykius su Taivanu bei pirmiesiems tarp ES šalių drauge su JAV kurti strategiją dėl bendro veikimo Indijos ir Ramiojo vandenyno regione atrodo itin toliaregiški. Ir
toliau plėtosime technologinius, ekonominius bei politinius ryšius su demokratinėmis
šio regiono šalimis, kurios kartu su JAV yra inovatyviausios ir konkurencingiausios pasaulyje.
Nuosekliai ir atkakliai palaikysime tiesos ir taikos vertybėmis grįstą pasaulio tvarką, kurioje tokios valstybės kaip Lietuva gali būti ne tik didžiųjų galių politikos objektai
bei įrankiai, bet ir savarankiškai dalyvauti formuojant pasaulio politiką kaip orūs ir suverenūs subjektai. Iš čia kyla mūsų nepajudinamas įsipareigojimas laisvės, demokratijos,
teisės viršenybės vertybėms bei parama už jas kovojantiems visame pasaulyje.
Įtvirtinsime Vilnių kaip laisvės sostinę. Jis apjungtų ne tik mūsų regiono bei Vakarų,
bet ir likusio laisvo pasaulio pastangas ne tik ginti laisvę, demokratiją, suverenumą bei
teritorinį integralumą, bet ir kurti aukščiausią pridėtinę vertę mūsų ekonomikai, kurios
negalėtų įveikti jokios autokratinės šalys ar jų naujieji aljansai.
Sieksime, kad Ukraina taptų ES ir NATO nare iki 2029 m. Didžiulis Lietuvos ir bendraminčių šalių užsienio politikos pasiekimas – 2023 m. Ukrainai ir Moldovai suteiktas
ES kandidačių statusas. Šiame kontekste gerai pasiruošime Lietuvos pirmininkavimui
ES 2027 m., kuomet derybose dėl Ukrainos ir Moldovos narystės ES turi įvykti esminis
lūžis. Prieš tai Ukraina turi būti galutinai pakviesta į NATO. Tai ne tik užkardys imperialis-
11 TS-LKD manifestas ateities Lietuvai
tinę Rusijos agresiją mūsų regione, bet ir sukurs ilgalaikę taiką Europoje, užtikrins mūsų
saugumą ir ženkliai padidins mūsų regiono politinį bei institucinį svorį Briuselyje.
Būsime tarp priešakinių valstybių, remiančių iniciatyvą, kad visos NATO šalys suteiktų Ukrainai ne mažesnę nei 0,25 proc. savo BVP karinę paramą Ukrainai – tokią,
dėl kurios Ukrainai įsipareigojo Lietuva. Tik Rusijos karinis pralaimėjimas gali atverti
langą pozityvioms permainoms pačioje Rusijoje bei sukurti prielaidas tikrai tvariai taikai
Europoje, o ne taikai „pagal Putiną“. Būtent tvarios taikos siekti ir į ją investuoti turi Europa bei visas laisvasis pasaulis. Išvien su bendraminčiais stengsimės įtikinti partnerius
Vakaruose nebijoti Ukrainos bei demokratijų pergalės ir Putino režimo griūties.
Sieksime stiprinti Europos Sąjungos ir NATO sprendimų priėmimą. Saugosime jį
nuo Rusijos ir kitų autoritarinių režimų „penktosios kolonos“ ir ribosime priešiškų įtakos
agentų (tokių kaip Orbano Vengrija) veiksnumą.
Dirbsime, kad užtikrintume nesutrikdomas tiekimo grandines. Taip išsivaduosime
nuo galimos reikšmingos autoritarinių režimų įtakos mūsų ekonomikai. Toliau diversifikuosime eksporto rinkas ir užsitikrinsime saugų apsirūpinimą maistu bei kitais gyvybiniais ištekliais.
Su partneriais kursime demokratijų ekonominės tarpusavio pagalbos sistemą (ekonominį 5 straipsnį). Darysime viską, kad Europos Sąjunga įgytų ekonominio spaudimo
užkardymo įrankius ir įvestų investicijų stebėsenos sistemą, kuri leistų išvengti priešiškų valstybių prasiskverbimo bei įtakos.
Toliau visapusiškai stiprinsime dvišalius ir daugiašalius politinius, ekonominius, kultūrinius ryšius su stipriausiomis transatlantinio Aljanso valstybėmis – JAV, Vokietija, Lenkija – bei kitomis savo laisvę ir demokratiją geriausiai mokančiomis ginti valstybėmis, tarptautinėmis organizacijomis, institucijomis ar tautomis, kurios kartu su mumis
kovoja prieš pasaulyje įsitvirtinusią agresyvią autokratinių šalių Blogio ašį.
12 TS-LKD manifestas ateities Lietuvai
Auginti:
stiprūs vidumi
Lietuvos vidinės stiprybės pamatas – visuomenės ir valstybės atsparumas bei pažanga. Tam būtina sutelkta, bendrų etinių vertybių ir stiprios tapatybės siejama visuomenė; stipri, dinamiška, inovatyvi, aplinką
tausojanti ir socialinę gerovę auginanti ekonomika; skaidrus ir teisingas, veiksmingas, strategiškas, tvarią ateities perspektyvą įgyvendinantis, reikiamais ištekliais pagrįstas valstybės valdymas.
Vidaus politikoje akcentuojame tris esmines programines kryptis:
» Rūpintis, kad augtų išsilavinusi, solidari, teisinga, pasiturinti visuomenė su stiprėjančiomis bendruomenėmis, atsakinga savivalda, gyvybinga ir unikalia kultūra.
» Tęsti pradėtus naujos kartos Lietuvos stiprinimo darbus, atsakingai, skaidriai,
išmintingai atnaujinant ir suteikiant daugiau jėgos viešajam sektoriui bei inovatyviai,
aplinką tausojančiai ekonomikai.
» Kompleksiškai išnaudoti sinergiją tarp valstybės gynybinio potencialo didinimo ir
visuomenės potencialo – būtinybė gintis gali ir turi atskleisti naujas galimybes.
RŪPINIMASIS ŽMOGUMI: SOCIALINĖ POLITIKA,
ŠVIETIMAS, SVEIKATOS APSAUGA
1. Auginsime solidarią visuomenę, kurioje nėra pamirštų žmonių
Ką ginsime? Per ketverius metus pasiekėme tikrai daug. Pirmą kartą nuo Nepriklausomybės atkūrimo į Lietuvą grįžo daugiau žmonių negu išvažiavo. Išaugo tiek dirbančiųjų,
tiek pažeidžiamiausių visuomenės grupių pajamos, užtikrintas istoriškai didžiausias
pensijų augimas. Įgyvendinta negalios reforma: ji žmonėms su negalia sudaro platesnes galimybes aktyviai įsitraukti į darbo rinką, o darbdaviams suteikia reikiamą pagalbą
tokius žmones įdarbinant ar išlaikant jų darbo vietą. Įvedus smurto orderį patiriantiems
smurtą teikiama skubi pagalba, apsauga ir paslaugos. Šie pasiekimai remiasi empatiškos bei išmanios socialinės apsaugos principais, kuriuos ir toliau ginsime. Nuo 2024 m.
rudens įtraukusis ugdymas tapo visuotiniu – joks vaikas negali būti atstumtas ir pamirštas dėl to, kad jis turi ypatingų poreikių.
Ką auginsime? Ateinančią kadenciją investuosime į šeimas kaip į svarbiausią visuomenės elementą. Plėtosime socialinės apsaugos sistemą, kuri užtikrins visų visuomenės
narių orumą. Toliau stiprinsime įtrauktį švietime. Kursime teisingumu grįstą visuomenę ir
konkrečiomis, kryptingomis priemonėmis mažinsime skurdo lygį. Turime visas sąlygas
tam, kad Lietuva vėl sparčiau augtų ir taptų 3 milijonų šalimi – pirmiausia, gausėjančių
šeimų ir iš užsienio grįžtančių išeivių dėka.
13 TS-LKD manifestas ateities Lietuvai
SVARBIAUSI MŪSŲ PRIORITETAI BŪSIMAI KADENCIJAI:
1.1. Mažinsime skurdą ir pajamų nelygybę. Toliau, atsižvelgdami į šalies ekonominę
padėtį, nuosekliai auginsime žmonių pajamas – atlyginimų, pensijų, išmokų kėlimas
palies tiek dirbančiuosius, tiek ir pažeidžiamiausias visuomenės grupes. Vykdysime
socialinę politiką, grindžiamą principu „nė vieno Lietuvos žmogaus nepalikti už borto“ –
tam inovatyviais bei veiksmingais būdais didinsime įsitraukimą į darbo rinką, sieksime
mobilizuoti ir maksimizuoti turimus žmogiškuosius išteklius. Keisime mokesčių sistemą
taip, kad ji pagaliau leistų pasiekti esminį pajamų nelygybės mažėjimą. Pagrindinis tikslas – suburti koaliciją, kuri pajėgtų pagaliau įgyvendinti Europos Komisijos metai iš metų
teikiamas rekomendacijas pajamų nelygybės ir skurdo mažinimo srityje.
1.2. Užtikrinsime palankias sąlygas kurti šeimas ir auginti vaikus. Gerinsime paslaugų šeimoms prieinamumą ir kursime šeimai palankią paslaugų infrastruktūrą. Toliau
visapusiškai gerinsime sąlygas šeimos ir darbo įsipareigojimų derinimui. Sukursime studijų ir šeimos derinimo sistemą, kad šeimos galėtų drąsiau planuoti vaikus jaunesniame
amžiuje. Formuosime išimtinai į šeimas orientuotą būsto politiką, didžiausią dėmesį
skirdami auginantiems du, tris ir daugiau vaikų. Keisime paramos šeimai sistemą taip,
kad dar vienas vaikas šeimoje nereikštų esminio šeimos finansinės padėties pablogėjimo lyginant su prieš tai buvusia.
Sieksime atliepti individualius šeimų poreikius, daugiau dėmesio skirsime daugiavaikėms šeimoms ir šeimoms su individualiųjų poreikių turinčiais vaikais. Šeimos gaus
kompleksinę paramą bei prevencinę pagalbą, apimančią ne tik materialinių poreikių tenkinimą, bet ir socialinių įgūdžių ugdymą bei rūpinimąsi psichologine gerove. Šeimoms ir
vaikams nuo ankstyvojo amžiaus bus teikiamos nemokamos, per trumpiausią laikotarpį
prieinamos psichikos sveikatos paslaugos; įgyvendinsime prevencijos sistemą, psichikos sveikatos aspektą įtraukdami į sveikatos patikras prieš mokslo metus.
Stiprinsime vaiko ankstyvąją raidą – švietimo sistemoje nuo specialiųjų poreikių sąvokos pereisime prie individualių gebėjimų sąvokos; stiprinsime vaikų individualius gebėjimus, teiksime pagalbą juos lavinant. Formuosime švietimo turinį pagal individualiuosius
gebėjimus (pavyzdžiui, Suomijoje buvo nustatyta, kad vaikai, turintys autizmo spektro
sutrikimus, yra puikūs IT specialistai, todėl jie nuo mažumės ugdomi orientuojant juos
į IT sektoriaus specifiką). Iš esmės tobulinsime šeimos ir vaiko individualiųjų poreikių
identifikavimo, vertinimo sistemas, siekdami ne stigmatizuoti, bet stiprinti ir užtikrinti
vaiko ir šeimos poreikius atitinkančias sveikatos, švietimo ir socialinės sistemos viešąsias paslaugas. Tokia parama ir pagalba stiprins šeimas, padės joms jaustis saugiai ir
užtikrintai.
1.3. Gerovė ir orumas brandžiai visuomenei. Remdamiesi naujausiomis pasaulinėmis
demografinės politikos tendencijomis turime orientuotis ne vien į gimstamumo didinimo klausimus, bet į populiacijos kokybę: mažesnė ir vyresnio amžiaus populiacija gali
išlaikyti gerovės standartą, jei nuo mažens investuojama į sveikatą (taip išlaikant sveiko
gyvenimo trukmę kuo ilgiau), švietimą (susitelkiant į aukštos pridėtinės vertės sritis,
automatizaciją – tuomet reikia ne tiek darbo jėgos, kiek smegenų galios) bei gyventojų
pilietinį–ekonominį produktyvumą (nuo mažumės ugdomas verslumas ir pilietinis savanoriškumas).
Auginsime oraus gyvenimo standartus brandžiausiems visuomenės nariams. Toliau
ne tik nuosekliai didinsime pensijas, kad vidutinė pensija per artimiausius dvejus-trejus metus pasiektų 50 proc. neto VDU, bet lygia greta gerinsime sąlygas didėjančiam
vyresnio amžiaus gyventojų užimtumui ir aktyvumui. Ir toliau mažinsime stigmas dėl
brandžiausių visuomenės narių dalyvavimo darbo rinkoje, švietimo sistemoje (trečiojo
14 TS-LKD manifestas ateities Lietuvai
amžiaus universitetuose) bei aktyvaus įsitraukimo į bendruomenių veiklą. Nedidinsime
pensinio amžiaus ribos, nes sveiko gyvenimo trukmės rodikliai Lietuvoje tebėra vieni
mažiausių EBPO, tačiau investuosime į sveikatos tausojimo programas siekdami sveikesnės visuomenės ateityje.
2. Auginsime išsilavinusią visuomenę
Ką ginsime? Per ketverius metus investicijos į švietimą išaugo 54 proc. (nuo 2582,4
mln. Eur 2020 m. iki 3974,6 mln. Eur 2024 m.). Mokytojų darbo užmokestis vidutiniškai
padidėjo 77 proc. (nuo 1618 Eur 2020 m. iki planuojamų 2871 Eur 2024 m. pabaigoje),
mokslo ir studijų institucijų akademinių ir neakademinių darbuotojų – 83 proc. (nuo
1824,8 Eur 2020 m. iki planuojamų 3334,9 Eur 2024 m. pabaigoje). Tais pačiais tempais
didėjo ir švietimo pagalbos specialistų, kitų pedagoginių darbuotojų darbo užmokestis,
o mokyklų vadovų dar sparčiau – 2024 m. pasiekta, kad jų darbo užmokestis būtų ne
mažiau kaip 40 proc. didesnis už mokytojų. Mokslo finansavimas išaugo 2,4 karto, o
parama įtraukiajam ugdymui – dvigubai.
Sustiprintas mokyklų tinklas, panaikintos jungtinės klasės, auga norinčių studijuoti
pedagogiką skaičiai. Savivaldybėse vykdoma „Tūkstantmečio mokyklų“ programa,
startavo Gyvenimo įgūdžių programa, įgyvendinama nacionalinė ugdymo mokslų programa, atidarytas EdTech centras bei STEAM ugdymo centrai regionuose. Pradėjome
finansuoti papildomas konsultacijas mokiniams, kuriems sunkiau sekasi mokytis, mokyklose dirba karjeros specialistai. Atnaujinome studijų finansavimo modelį, kad visi įstoję
į aukštąsias mokyklas būtų pasirengę studijoms. Sustiprintas kolegijų tinklas. Sukurtos
naujos priemonės edukologiniams ir IT mokslo tyrimams. Sukurta ir įgyvendinama misijomis grįsta mokslo ir inovacijų programa, kur verslas ir mokslas kartu ieško sprendimų
aktualiems visuomenės iššūkiams spręsti. Ministerijose pradėjo veikti mokslo pareigūnų tinklas, kuris skatina tiek mokslu grįstus sprendimus, tiek įsitraukimą į tarptautines
mokslo programas.
Ką auginsime? Atnaujintą, žmogui tarnaujančią švietimo sistemą, kuri puoselėja integralią ir atvirą ugdymo sistemą. Laisvai demokratinei visuomenei būtiną asmens
charakterį, sveiką savivertę, atsparumą, kūrybiškumą, kritinį mąstymą, gebėjimus ir
įgūdžius, reikalingus jaunam žmogui tam, kad atrastų savo vietą kintančiame pasaulyje
ir jame klestėtų. Patriotiškumo, pilietiškumo ugdymas ir pasirengimas gyvenimui taps
neatsiejama bendrojo ugdymo sistemos dalimi. Mokytojo kelią rinksis gabiausi jaunuoliai, kurie trokšta dalintis žiniomis ir tapti pavyzdžiu mokiniams. Didinsime mokytojo
profesijos patrauklumą, grindžiamą šiuolaikinėmis darbo sąlygomis, oriu atlyginimu ir
autoritetu visuomenėje.
Svarbiausi mūsų prioritetai būsimai kadencijai:
2.1. Toliau gerinsime mokytojų darbo sąlygas. Nuosekliai, visos kadencijos metu,
didinome mokytojų darbo užmokestį. Tačiau mokytojo profesijos patrauklumas labai
priklauso ir nuo šiuolaikiškos, motyvuojančios, pagarbios bei saugios darbo aplinkos
mokyklose. Taigi dirbsime kartu su mokyklomis ir savivaldybėmis, kad užtikrintume
orią, patogią ir įgalinančią mokytojo darbo aplinką, kuri turi konkuruoti su patraukliausių
Lietuvos darbdavių siūlomomis darbo sąlygomis. Ypač daug dėmesio skirsime mokyklų darbo kultūrai, įtraukiančiai lyderystei ir mokytojų emocinei sveikatai. Mokytojams
sudarysime kuo geresnes sąlygas tobulinti žinias ir kompetencijas. Suteiksime darbui
būtinas priemones ir infrastruktūrą. Stiprinsime Nacionalinę švietimo agentūrą, kaip
šiuolaikišką švietimo kompetencijų centrą, kuris įsiklauso ir geba teikti visapusišką, kokybišką pagalbą mokykloms bei mokytojams.
15 TS-LKD manifestas ateities Lietuvai
2.2. Ugdysime kūrybingas, atviras, atsakingas asmenybes. Visos Lietuvos mokyklos
turi tapti „Tūkstantmečio mokyklomis“. Taigi tęsime ir tobulinsime šią programą, kuri
kiekvienam Lietuvos mokiniui, kad ir kur jis gyventų, suteiks prieigą prie aukščiausios
kokybės, pažangiausio išsilavinimo. Skatinsime savivaldybes rūpintis švietimo kokybe
stiprinant mokyklų valdymą ir lyderystę, bendradarbiavimą, o regionuose – jungimąsi
į daugiafunkcius tinklus. Taip formuosis gerai aprūpinti, šiuolaikiškai valdomi ir turtingi
ugdymosi centrai, kuriuose kiekvienas mokinys gaus jam pritaikytą patirtinį ugdymą
ir galės tobulinti individualias kompetencijas, reikalingas sparčiai besikeičiančiame
pasaulyje. Toliau tobulinsime pasiekimų vertinimo sistemą: turime pradėti matuoti tai,
ko mokome, o ne mokyti to, ką gebame pamatuoti. Pasiekimų vertinimai nesirems tik
lyginimu su kitais, o padės atskleisti kiekvieno mokinio unikalumą ir talentus. Skatinsime
pedagoginę praktiką, kuri mažins pažymių ir kitų kiekybinių matavimų svarbą. Palaipsniui pereisime prie ugdymosi pažangos vertinimo.
2.3. Prioritetą teiksime pažangių technologijų vystymui ir mokslo komercializavimui. Peržiūrėsime aukštųjų mokyklų mokslo vertinimą žinių komercinimo ir poveikio
visuomenei rodikliams suteikiant daugiau svorio. Plėtosime industrinę doktorantūrą
ir toliau stiprinsime mokslo ekscelencijos centrus prioritetinėse srityse (IT, sveikatos
technologijos, žaliosios ir karinės technologijos), skatinant jų matomumą ir veiklą tarptautiniuose tinkluose.
Toliau stiprinsime mokslo pareigūnų tinklą ministerijose, siekiant, kad jie taptų realiais
tarpininkais, apjungiančiais mokslą, verslą ir viešąjį sektorių. Norime, kad politika būtų
grindžiama naujausiomis mokslo žiniomis, kurios efektyviai ir greitai būtų perkeliamos
visuomenės gerovei. Peržiūrėsime mokslo institutų misiją juos įveiklinant ir stiprinsime
jų vaidmenį įgyvendinant valstybei reikalingus tyrimus. Siūlysime trumpinti universitetinių studijų trukmę – pereiti prie studijų modelio 3+2, taip suteikiant daugiau reikšmės
magistrantūrai. Lietuvos aukštąsias mokyklas skatinsime bendradarbiauti su stipriausiais pasaulio universitetais ir kolegijomis, tam pasitelkiant ir Europos universitetų aljansų iniciatyvą. Siekis – bendri diplomai, studentų ir dėstytojų mainai, unikalios studijų
programos, galimybė naudotis geriausia infrastruktūra. Aukštąsias mokyklas skatinsime siūlyti lanksčias ir įvairiapusiškas suaugusių asmenų tobulėjimui bei perkvalifikavimui skirtas programas, mikrokredencialus, aktyviau pasitelkiant kursuok.lt platformą.
3. Auginsime sveiko gyvenimo trukmę
Ką ginsime? Žmonių teisę kiek įmanoma ilgiau išlikti sveikiems, o susirgus – gauti kokybiškas jiems tinkamas paslaugas kuo arčiau ir greičiau. Ginsime visus darbuotojus, kurie
pasiaukojančiai dirba sveikatos apsaugos sistemoje. Manome, kad visiems prieinama,
patogi, išmani ir aukščiausius kokybės standartus atitinkanti sveikatos apsaugos sistema – būtina orios, gyvybingos, darbingos ir klestinčios visuomenės sąlyga. Gindami
Lietuvos sveikatos sektorių, užtikrinsime jo parengtį bei sveikatos priežiūros įstaigų
veiklos tęstinumą esant įvairaus pobūdžio galimoms grėsmėms.
Ką auginsime? Tęsime būtinas reformas: sveikatos priežiūros institucijų tinklo, greitosios medicinos, ilgalaikės priežiūros ir kitas, kurios gerins paslaugų kokybę ir priartins
reikalingiausią gydytojų pagalbą (ambulatorines paslaugas, psichikos sveikatos paslaugas, tyrimus) arčiau kiekvienos šeimos namų. Gerinsime medikų darbo sąlygas, psichologinę darbo aplinką, užtikrinsime aukštesnę teikiamų sveikatos paslaugų kokybę ir
prieinamumą, atsaprumą krizėms. Tęsime būtiną pacientų edukaciją.
Svarbiausi mūsų prioritetai ateinančiai kadencijai:
3.1. Individualizuosime medicinines paslaugas. Gerinsime sveikatos priežiūros prieinamumą, įgyvendindami į individualų pacientą ir jo problemą taikliai orientuotų paslaugų modelį. Toliau efektyvinsime viešąją sveikatos apsaugos sistemą – gydymo įstaigų
16 TS-LKD manifestas ateities Lietuvai
tinklas turi atitikti gyventojų poreikius ir teikti būtiniausias paslaugas kuo arčiau namų,
sudėtingesnes paslaugas koncentruojant ten, kur bus užtikrinama kokybė ir saugumas.
Toliau skatinsime dienos stacionaro paslaugų plėtrą, per kainodarą skatinsime įstaigas taikyti efektyviausius, paciento laiką taupančius paslaugų teikimo modelius. Atsižvelgdami į senėjančios visuomenės poreikius, plėtosime slaugos, geriatrijos, globos
paslaugas, ambulatorinių paslaugų teikimą namuose, sieksime pritraukti specializuotus
darbuotojus senjorų poreikių užtikrinimui. Bendradarbiaudami su savivaldybėmis, toliau
plėtosime pacientų pavėžėjimą – taip sveikatos paslaugos ir gydymo įstaigos žmonėms
taps žymiai lengviau pasiekiamos. Kartu nuolat peržiūrėsime vaistų ir medicinos pagalbos priemonių kompensavimo tvarką, atsižvelgdami į rinkos pokyčius ir pacientų poreikius. Toliau tobulinsime retomis ligomis sergančių pacientų sveikatos priežiūrą, specialistų kvalifikaciją retų ligų diagnostikos ir gydymo kryptyse. Tobulinsime ir Elektroninę
sveikatos paslaugų ir bendradarbiavimo infrastruktūros informacinę sistemą, plėsime
skaitmeninę sveikatos istoriją, kursime naujus funkcionalumus, E. sveikatos posistemę, kuri informuos bei kvies gyventojus dalyvauti prevencinėse programose. Skirsime
pakankamą dėmesį asmens ir visuomenės sveikatos ir sveikos gyvensenos švietimui,
sąmoningumo ugdymui.
3.2. Komfortiškos sąlygos medikų darbui. Medicinos darbuotojai – svarbiausias
veiksnys, lemiantis sveikatos priežiūros paslaugų kokybę. Todėl ir toliau racionalizuosime procesus, išskirtinį dėmesį skirdami darbo krūvių optimizavimui, kompetencijų perskirstymui bei naujų pareigybių įtraukimui į paslaugų teikimą, sistemos efektyvinimui ir
skaitmeninių paslaugų optimizavimui. Skatinsime įvairių lygių vadovaujančio personalo
ir visų darbuotojų edukaciją. Netoleruosime mobingo, sveikatos priežiūros įstaigas skatinsime kurti palankią organizacinę kultūrą, psichoemocinį klimatą. Skatinsime nuolat
peržiūrėti ir visomis priemonėmis mažinti sveikatos priežiūros specialistų psichosocialinius rizikos veiksnius ir stresą darbe. Taikysime pinigines ir nepinigines skatinamąsias
priemones specialistų pritraukimui ir išlaikymui. Stengsimės, kad ir mieste, ir miestelyje,
ir didmiestyje dirbantys sveikatos priežiūros darbuotojai būtų vienodai motyvuoti.
Kiek leis šalies ekonominė padėtis ir biudžetas, toliau gerinsime medikams darbo sąlygas – visi Lietuvos sveikatos priežiūros specialistai yra nusipelnę komfortiškų darbo
sąlygų ir oraus atlygio už darbą.Ypatingai didelį dėmesį skirsime labiausiai trūkstamų
profesinių kvalifikacijų ir specializacijų, ypač slaugytojų, prestižo didinimui, profesiniam
orientavimui, įgalinsime juos atlikti daugiau funkcijų, veikti savarankiškai. Pagal STRATA
nustatytą poreikį ir taikydami suplanuotas paramos priemones pasieksime, kad Lietuva
nepritrūktų reikiamos kvalifikacijos medikų, ypač slaugytojų. Sieksime tinkamo ir profesinėms bendruomenėms priimtino psichologų ir psichoterapeutų praktinės veiklos
sureguliavimo.
3.3. Stiprėjanti visuomenės emocinė sveikata. Kursime emociškai sveikesnę ir laimingesnę visuomenę – užtikrinsime psichologinės pagalbos plėtrą bei didesnį jos prieinamumą, plačiau diegsime savižudybių prevencijos priemones. Puoselėdami žmogaus
teises ir orų visų žmonių sambūvį visuomenėje, mažinsime asmenų stigmatizaciją ir diskriminacijos atvejus. Kartu skatinsime psichikos sveikatos puoselėjimą darbo vietose
bei mokymosi įstaigose – įpareigosime darbdavius imtis priemonių identifikuoti stresą,
psichologinius bei socialinius pavojus darbe ir juos mažinti.
17 TS-LKD manifestas ateities Lietuvai
RŪPINIMASIS APLINKA: KULTŪRINĖ APLINKA,
ŠVARI GAMTA, KAIMO IR MIESTO DERMĖ
4. Auginsime visiems prieinamą, laisvą ir
demokratišką nacionalinės kultūros erdvę
Ką ginsime? Laisvą, demokratišką, gyvybingą kultūrinę erdvę. Tęsime pradėtus kultūros sektoriaus demokratizavimo ir kūrybinės ekonomikos kūrimo procesus. Užtikrinsime kultūrinio gyvenimo klestėjimą, kuris būtinas tam, kad gyvuotų laisva bendrų
vertybių ir tapatybės siejama visuomenė. Klestinčią kultūrą matome kaip esminę sąlygą
tvirtai mūsų tapatybei palaikyti ir tarpusavio susikalbėjimo galimybėms plėsti – be jų
neįmanoma rasti sutarimo dėl bendrojo gėrio ir tvirtesnio politinės bendruomenės gyvenimo pagrindų.
Ką auginsime? Žmonių sąmoningumą ir kasdienį dalyvavimą kultūriniame gyvenime.
Užtikrinsime žiniasklaidos laisvę, kovosime su dezinformacija bei remsime objektyvų
ir kokybišką Lietuvos medijų turinį. Istorinė atmintis – žinojimas, iš kur atėjai ir kas esi
– stiprina tapatybę ir ugdo atsparumą. Todėl objektyvus, mūsų vertybėms ištikimas
istorinės atminties bei paveldo puoselėjimas padės perteikti laisvės vertės suvokimą
jaunajai kartai ir formuoti jos vertybes. Auginsime sveiką patriotizmą, grįstą pasididžiavimu savo valstybe bei Lietuvos kultūrinės ir istorinės įvairovės suvokimu.
SVARBIAUSI MŪSŲ PRIORITETAI ATEINANČIAI KADENCIJAI:
4.1. Atvira, demokratiška ir asmenį lavinanti viešoji erdvė. Investuosime į kokybišką
turinį regioninėse ir nacionalinėse medijose, taip pat ir į žiniasklaidą tautinių mažumų
kalbomis, tiriamąją žurnalistiką bei medijų raštingumą. Skatindami skaitmeninę periodinių leidinių transformaciją bei remdami leidėjų veiklą spręsime prenumeratos pristatymo problemas. Dalį skaitmeninių paslaugų mokesčio nukreipsime į Lietuvos medijas ir
taip kompensuosime Lietuvos medijų sektoriaus pajamų iš reklamos praradimą. Kursime skaidrią bei nešališką, nuo politinės įtakos nepriklausomą visuomenės informavimo
aplinką. Palaipsniui Medijų rėmimo fondui perduosime viešojo sektoriaus subjektų rengiamų viešinimo kampanijų įgyvendinimą.
4.2. Visoje Lietuvoje prieinama kultūra. Kad padidintume kultūros paslaugų prieinamumą, toliau skatinsime kultūros įstaigų ir kūrėjų veiklą regionuose. Pasitelkę bendruomenes, spręsime emocinės sveikatos, vienatvės, tarpusavio susikalbėjimo, tautinių mažumų ir diasporos, paveldo išsaugojimo bei aktualizavimo klausimus. Užtikrinsime, kad
profesionalus menas būtų prieinamas visiems Lietuvos gyventojams, o greta klasikinių
būtų finansuojamos ir naujos meninės išraiškos formos.
4.3. Kūrybinė ekonomika bei verslumo plėtra kultūros srityje. Formuodami Lietuvos
minkštąją galią skatinsime intelektinės nuosavybės ir turinio eksportą. Investuosime
į trūkstamą skaitmeninę ir fizinę infrastruktūrą, kompetencijų kėlimo, akseleravimo,
tyrimų bei eksperimentinės plėtros programas žaidimų, kino, virtualiosios ir papildytos
realybės bei kitose ArtTech srityse. Užtikrinsime darnų valstybinio ir nevyriausybinio
sektorių bendradarbiavimą: skatinsime teikti bendras kultūros paslaugas, o valstybinių
kultūros įstaigų infrastruktūrą padarysime prieinamą NVO veikloms. Įgyvendinsime nacionalinės reikšmės kultūros erdvių projektus: duris atvers Nacionalinė koncertų salė,
„Tautos namai“, Kino paviljonas ir Nacionalinis architektūros institutas.
4.4. Gerbsime tautinių mažumų savitumą ir skatinsime darnią integraciją. Toliau
kursime sąlygas, kad mūsų šalyje gyvenančios ir Lietuvos kultūrą bei geopolitinę orientaciją gerbiančios tautinės mažumos galėtų nevaržomai privačiai ir viešai puoselėti
savo kultūrą, papročius bei kalbą. Kartu, pagarbiai vertindami tautinių mažumų kultūrą
ir savitumą, didinsime lietuvių kalbos mokymą ir vartojimą tautinių mažumų mokyklose,
18 TS-LKD manifestas ateities Lietuvai
stiprinsime mokytojų lietuvių kalbos gebėjimus, didinsime valstybine kalba dėstomų
pamokų skaičių, siekiant padėti tautinių mažumų vaikams integruotis į aplinką. Ypatingą
dėmesį skirsime dezinformacijos ir propagandos užkardymui tautinių mažumų bendruomenėse.
5. Auginsime žmogui ir gamtai draugišką aplinką
Ką ginsime? Lietuvos žmonių teisę į sveiką aplinką ir gyvybingą ekosistemą (orą,
vandenį, dirvožemį, gamtinę aplinką bei kraštovaizdį) tiek nuo gamtos taršos, tiek nuo
globalios klimato kaitos krizės padarinių. Ilgalaikėje perspektyvoje klimato kaita yra ne
mažesnė grėsmė žmonių egzistavimui negu nacionalinio saugumo iššūkiai artimuoju
laikotarpiu. Todėl turime nepaprastai rimtai ir atsakingai vertinti aplinkos veiksnių svarbą.
Ką auginsime? Toliau išnaudosime atsiveriančias galimybes pastatyti Lietuvos ekonomiką ant žaliųjų technologijų bėgių. Taip padėsime pamatus naujam augimui, kuris mažina priklausomybę nuo importuojamų resursų, orientuojasi į naujas proveržio sritis ir
didina bendrą valstybės atsparumą bei kuria būsimo ekonominio klestėjimo prielaidas.
Toliau sieksime, kad žalioji politika, apimanti sveikos, švarios ekologinės aplinkos užtikrinimą, ateityje taptų vienu svarbiausių visuomenės gerovės komponentų.
SVARBIAUSI MŪSŲ PRIORITETAI ATEINANČIAI KADENCIJAI:
5.1. Daugiau žalumo ir mažiau taršos ūkinėje veikloje. Šiandieninės pramonės apimtys, žemės ūkio veiklos intensyvumas ir transporto tarša lemia didėjantį oro, vandens
ir dirvožemio užterštumą. Tačiau nuo šių trijų esminių faktorių priklauso ne tik žmogaus
gyvenimo kokybė, bet ir visų ekosistemų gyvavimas. Priimsime kompleksinius ir subalansuotus strateginius sprendimus, kurie mažins taršą bei didins žalumą pramonės,
susisiekimo ir žemės ūkio šakose. Visos šios sritys – svarbios valstybei bei jautrios pokyčiams, tačiau pokyčiai jose yra būtini.
5.2. Perdirbamos, o ne sudeginamos atliekos. Atliekų rūšiavimas ir perdirbimas tebėra
iššūkis – paprastai tai daugiau gyvenimo būdo padiktuotas sprendimas nei realus dalyvavimas atliekų tvarkymo sistemoje. Gyventojai nepakankamai motyvuojami rūšiuoti ne
tik dėl finansinių paskatų trūkumo, bet ir dėl atliekų surinkimo bei perdirbimo sistemos
neefektyvumo. Todėl įvertinsime mechaninio biologinio apdorojimo (MBA) įrenginių,
kaip privalomos grandies, dalyvavimą atliekų tvarkymo sistemoje bei investuosime į
modernesnę, efektyvesnę ir vieningą pirminio rūšiavimo sistemą, kuri skatins gyventojus efektyviai rūšiuoti atliekas, padės jausti rūšiavimo naudą bei prasmę. Sieksime pilnai
įgyvendinti pakuočių gamintojų atsakomybės principą, nustatydami gamintojų pareigas
sutvarkyti surinktas pakuotes ir jas perdirbti.
5.3. Šiandienai ir rytojui augantys Lietuvos miškai. Keisime miško vaidmens ir vietos
visuomenėje bei ekonomikoje koncepciją – kursime brandų, tausojantį, civilizuotą santykį su mišku. Pirmiausia orientuosimės į tai, kokį Lietuvos miškų palikimą formuojame
ateities kartoms. Atliepdami ilgalaikes ateities tendencijas sieksime, kad bent 30 proc.
miškų būtų saugomi gamtai, o trečdalis jų turėtų būtų saugomi griežtai. Tai ne tik leis
formuotis sengirėms, bet ir sudarys galimybes tvaresnei biologinės įvairovės apsaugai.
Pirmiausia saugomas teritorijas sieksime plėsti valstybiniuose miškuose, o gamtiniu
požiūriu itin vertingus privačius miškus svarstysime išpirkti arba tinkamai kompensuoti
veiklos apribojimus juose. Garantuosime, kad saugomose teritorijose būtų užtikrintas
veiksmingas saugojimo režimas, o vykdoma gamtotvarka atitiktų teritorijos specifiškumą.
19 TS-LKD manifestas ateities Lietuvai
5.4. Didesnis dėmesys gyvūnų priežiūrai. Toliau tęsime darbus gyvūnų gerovės srityje. Matome, kad Lietuvos savivaldybėse veikia skirtingos praktikos sprendžiant beglobių kačių ir šunų problemas. Dažnu atveju atsakomybės imasi nevyriausybinis sektorius
ir savanoriai, tačiau perpildytos prieglaudos bei benamių gyvūnų gausa aiškiai rodo, kad
sisteminio požiūrio ir valstybės įsitraukimo trūksta. Sukursime vieningai veikiančią sistemą, kuri užtikrintų, kad beglobių gyvūnų Lietuvoje palaipsniui mažėtų. Įgyvendinsime
prisiimtus įsipareigojimus dėl kailinių žvėrelių fermų uždarymo bei verslinės žvejybos
pasitraukimo iš vidaus vandenų ir Kuršių marių. Taip pat toliau rūpinsimės, kad gausėtų
ir gerėtų žuvų populiacija.
6. Auginsime jungtis tarp miesto ir kaimo
Ką ginsime? Lietuvos ūkininkų interesus ES institucijose, pirmiausiai dėl visiems vienodos išorinės konvergencijos (vienodų tiesioginių išmokų). Toliau papildomai remsime
mažus ir vidutinius šeimos ūkius, kurie dėl savo ūkio struktūros, efektyvumo, pajamų
dydžio patiria sunkumus ir į inovacijas bei plėtrą gali investuoti tik ribotai. Puoselėsime
bendradarbiavimą kaip vieną iš efektyviausių priemonių skatinti ūkių stiprėjimą bei savivaldą.
Ką auginsime? Stiprinsime jungtis tarp miesto ir kaimo. Auginsime visą šalį integruojančią ir sujungiančią regionų sanglaudą. Auginsime bei stiprinsime tiek kaimo bendruomenes, tiek ir ūkininkų savivaldą – sieksime didesnio bendruomenių įsitraukimo
į pilietinės visuomenės veiklas ir interesų atstovavimo per socialinį dialogą. Gilinsime
teisingumą, kad ES institucijose būtų deramai įvertinta Lietuvos daroma pažanga ir
gamtinių sąlygų specifika.
SVARBIAUSI ATEINANČIOS KADENCIJOS PRIORITETAI:
6.1. Sukurta regionų sanglauda. Kursime geresnę susisiekimo infrastruktūrą, efektyviau planuosime transporto sistemą ir taip įgalinsime mobilumą. Užtikrinsime patogų
fizinį susijungimą nacionaliniu mastu, lengvą judėjimą šalies viduje ir patogų žmonių
judėjimą lokaliai (miesto, savivaldybės ar regiono mastu). Plėtosime jungtis bei periferijos sanglaudą valstybės teikiamų paslaugų (švietimo, socialinės apsaugos, sveikatos
priežiūros) prasme ir taip užtikrinsime horizontalų, visus regionus apimantį valstybės
vystymąsi. Remsimės geriausiais, realiai veikiančiais regioninio bendradarbiavimo pavyzdžiais ir sieksimu jų sėkmės pakartojimo kitur Lietuvoje.
6.2. Tvirtos jungtys tarp miesto ir kaimo. Pirmiausia plėsime galimybes miesto žmonėms įsigyti produkciją (ypač ekologišką) tiesiai iš ūkininkų. Tai prisidės prie ūkininkų
įvaizdžio gerinimo ir takoskyros tarp miesto bei kaimo mažinimo. Plėsime ūkininkų
kooperaciją pirminėje žemės ūkio gamyboje ir produkcijos perdirbime, auginant žemės
ūkyje sukuriamą pridėtinę vertę. Stiprinsime vietos veiklos grupes, kaimo bendruomenių ir ūkininkų savivaldą, kad šios bendruomenės būtų labiau įsitraukusios į pilietinės
visuomenės veiklas. Tam pirmiausia skatinsime atstovauti interesus per socialinį dialogą. Kaime auginsime alternatyvas žemdirbystei – perspektyvias veiklas (turizmą,
sveikatinimą, tradicijų puoselėjimą ir kita), kurios kurs kokybiškas darbo vietas mažėjant
užsiimančių žemdirbyste skaičiui.
6.3. Inovatyvus žemės ūkis. Auginsime žemės ūkio inovacijas, modernizavimą ir vertės grandinę. Plėsime skaitmenizaciją žemės ūkio gamyboje ir administravime kaip
skaidrumo ir biurokratinės naštos mažinimo priemonę. Tęsime biurokratijos mažinimą,
atsisakydami perteklinių taisyklių, kurios užtraukia ūkininkams baudas; supaprastinsime paramos teikimo ūkininkams sistemą, mažindami pateikti reikalingų dokumentų bei
informacijos kiekį. Didinsime valstybės paramą inovacijoms ir išmaniųjų technologijų
diegimui žemės ūkyje. Investicinę paramą ūkininkams orientuosime į moderniausios
technikos įsigijimą ir technologijų diegimą. Paspartinsime žemės ūkio produktų ekspor-
20 TS-LKD manifestas ateities Lietuvai
to rinkų plėtrą, lygiagrečiai stiprindami lietuviškos kilmės produkcijos prekės ženklą kaip
iškirtinės kokybės, santarvėje su gamta užaugintus bei pagamintus produktus.
BENDRA VALSTYBĖS KŪRYBA: EKONOMIKA,
ENERGETIKA, VIEŠASIS SEKTORIUS
7. Auginsime aukštą vertę kuriančią ekonomiką
Ką ginsime? Lietuvos ekonomikos augimą, kuris iš esmės nesustojo net dėl didžiausių
sukrėtimų – COVID-19 pandemijos, karo, recesijos ir didžiulės euro zonos infliacijos.
Lietuvos įsitvirtinimą tarp stipriausių, moderniausių ir veržliausių pasaulio ekonomikų.
Lietuvos, kaip technologiškai inovatyvios valstybės, įvaizdį pasaulyje.
Ką auginsime? Inovatyvią, aukštos pridėtinės vertės ekonomiką. Aukštos kvalifikacijos
emigrantų grįžimą dirbti Lietuvoje. Naujus produktyvumo didinimo šaltinius, kurie leis
kurti ir išlaikyti gerai apmokamas darbo vietas tuomet, kai prarandame turėtą žemos
kainos pranašumą. Solidžiausio Vakarų kapitalo investicijas į Lietuvą.
SVARBIAUSI MŪSŲ PRIORITETAI ATEINANČIAI KADENCIJAI:
7.1. Robotizacija ir skaitmenizacija grįsta naujos kartos pramonė. Tęsime investicijas į tradicinės pramonės technologinį atnaujinimą. Tradicinėje pramonėje diegsime geriausias Pramonės 4.0 praktikas: automatizaciją ir robotizaciją, kad padidintume gamybos lankstumą, darbo našumą ir pridėtinę vertę, remiantis technologiniu atsinaujinimu.
Didėjanti pramonės robotizacija ir skaitmenizacija mažins įvežtinės pigios darbo jėgos
poreikį ir didins darbo užmokesčio fondą. Auginsime persikvalifikuojančiųjų ir naujas
kompetencijas ugdančių darbuotojų skaičių. Viešojo ir privataus sektorių partnerystės
pagrindu veikiančios aukštos kvalifikacijos įgijimo ir įgūdžių lavinimo programos taps integralia šalies švietimo ir užimtumo skatinimo sistemų dalimi. Toks pokytis ne tik padės
verslui susikurti į rinkos poreikius greičiau reaguojančią talentų rengimo ekosistemą,
bet ir ilguoju laikotarpiu pasiūlys technologinių pokyčių diktuojamą greitą bei efektyvų
persikvalifikavimo kelią kituose darbo rinkos segmentuose. Suprasdami talentų trūkumo problemą pažangiųjų technologijų sektoriuose, siūlome dvi svarbiausias jos sprendimo kryptis: (1) vietos talentų rengimo sistemos struktūrinę pertvarką ir (2) palankių
galimybių talentams atvykti, įsikurti bei dirbti Lietuvoje sukūrimą. Taip kompleksiškai
transformuosime šalies ekonomiką ir iškelsime ją į aukštos pridėtinės vertės lygį.
7.2. Įdirbis aukštųjų technologijų bei inovacijų srityse. Remdamiesi jau pasiteisinusiomis praktikomis, skatinsime įmonių inovacijų ir kompetencijų ugdymo centrų kūrimąsi šalia universitetų. Geras to pavyzdys – Kauno LEZ veikiančio automobilių pramonės
giganto „Continental“ bendradarbiavimas su Kauno technologijos universitetu ruošiant
aukštos kvalifikacijos inžinierius šiai vokiečių įmonei. Užtikrinsime būtiną politinį ir institucinį palaikymą tam, kad Lietuva ir toliau išliktų bei stiprėtų kaip Europos saugių ir atsakingų finansinių technologijų centras. Aktyviai skatinsime finansinių technologijų sektoriaus plėtrą – užtikrinsime rizikos vertinimu pagrįstą reguliavimą bei verslo priežiūrą,
toliau stiprinsime už tai atsakingas institucijas, tokias kaip FNTT.. Sieksime, kad ir tikslingai nukreipdama pastangas, Lietuva pasinaudotų besivystančiomis ir atsiveriančiomis
nišomis. Tą sėkmingai darome su gyvybės mokslais, IT, lazeriais. Energetikos transformacija sukurs galimybes industrinei politikai, kuri skatins vertę kuriančių naujų verslų ar
ištisų industrijų atsiradimą. Viena jų – dirbtinis intelektas (DI), kuriai Lietuva gali pasiūlyti
aukštų IT gebėjimų ir šiai sričiai aktualių žaliosios energetikos resursų derinį. Remsime inovatyvias dirbtinio intelekto technologijas, kurios padės optimizuoti ekonomines
veiklas ir didinti jų efektyvumą. ES formatuose sieksime subalansuoto, inovacijoms bei
pažangios ekonomikos augimui draugiško požiūrio į DI ir kitų technologijų reguliavimą.
21 TS-LKD manifestas ateities Lietuvai
7.3. Augančios Vakarų kapitalo investicijos. Sieksime sukurti palankiausias ir paprasčiausias sąlygas Vakarų kapitalui ateiti į Lietuvą. Įtvirtinsime strateginę nuostatą, kad
rinkos reguliatorių sprendimai būtų matuojami per augimo prizmę. Remdamiesi pavyzdžiais, aukščiausiu politiniu lygiu auginsime Vakarų kapitalo investicijas į Lietuvą.
8. Auginsime saugią ir pažangią energetiką
Ką ginsime? Lietuvos energetinę nepriklausomybę ne tik nuo Rusijos ar jos satelitų
energetinių išteklių, bet – daug svarbiau – nuo politinės įtakos, kuri mus pasiekia per
šiuos išteklius. Buvome pirmieji Europoje, neperkantys iš Rusijos nė lašo naftos, nė
vieno kubinio metro dujų ir nė vienos kilovatvalandės elektros. Tačiau ši nepriklausomybė nėra duotybė – prokremliškos koalicijos gali vėl įpainioti Lietuvą į priklausomybių
voratinklį. Energetinė Lietuvos nepriklausomybė yra tai, ką būtina ginti – ji stiprina šalies
politinę nepriklausomybę ir kuria atsparumą neigiamam geopolitiniam poveikiui. 
Ką auginsime? Investuodami į elektros energiją iš atsinaujinančių išteklių, žaliojo vandenilio technologijas ir pažangią branduolinę energetiką tapsime energiją eksportuojančia šalimi. Per ateinančią kadenciją pasieksime, kad Lietuva iš atsinaujinančių šaltinių
pasigamintų reikiamus nuosavos elektros kiekius. Pilnai sinchronizuosimės su kontinentiniais Vakarų Europos elektros tinklais. Investuosime į inovatyviausias energijos
gamybos technologijas ir taip tapsime patrauklūs pažangiai energetikos bei energijai
imliai pramonei investuoti ir kurtis Lietuvoje. 
SVARBIAUSI MŪSŲ PRIORITETAI BŪSIMAI KADENCIJAI: 
8.1. Iš atsinaujinančių išteklių pasigaminsime reikiamą elektros kiekį. Tapsime nuo
elektros importo nepriklausoma šalimi. Stiprinsime paskatas energiją gamintis namų
ūkiuose, kaupti ją baterijose ar saugyklose. Tokia autonomiška sistema užtikrins didžiausią sistemos atsparumą ir bus iš esmės nepalaužiama. Ilgalaikėje perspektyvoje
kursime elektros ekonomiką – sieksime iki 2050 m. padidinti pagaminamos elektros
kiekį 6 kartus ir kursime sąlygas Lietuvai tapti modernios bei klimatui neutralios energetikos šalimi. 
8.2. Pigesnė energija Lietuvos žmonėms ir pramonei. Įgyvendindami Lietuvos energetikos strateginę viziją, padėsime pamatus išvestinių vandenilio produktų – žaliųjų sintetinių degalų, metanolio, amoniako ir kt. – gamybai bei įsisavinimui Lietuvos pramonėje.
Dirbsime kartu su pramone, siekdami, kad valstybės ekonomika pereitų prie netaršios
bei efektyvios elektros energijos naudojimo ir aukštos pridėtinės vertės kūrimo. Sistemingai veiksime, kad į energetikos sektorių pritrauktume investicijas, kurių esminė grąža – pigesnė elektros energija Lietuvos gyventojams bei didesnės valstybės biudžeto
pajamos.
8.3. Pažangiausiais būdais apsaugosime stabilią energetikos sistemą. Lietuvoje bus
toliau vystomas ir užtikrinamas pastovus bei patikimas elektros energijos tinklo veikimas. Kad garantuotume elektros sistemos atsparumą rinkos bei oro sąlygų nepastovumui, apsvarstysime ir naujos kartos branduolinės energijos vystymą. Lygia greta reikšmingai investuosime į fizinę energetikos infrastruktūros objektų bei viso tinklo apsaugą,
priežiūrą ir stebėjimą – Lietuvos energetikos objektai taps saugumo salomis.
9. Auginsime vertę kuriantį valstybės valdymą
Ką ginsime? Viešojo sektoriaus darbuotojus ir jų darbo sąlygas: viešasis sektorius yra
mūsų įrankis bendrajam gėriui kurti, valstybės, turto ir asmens apsaugai, lygių galimybių
užtikrinimui. Viešasis sektorius bus efektyvus tiek, kiek stiprūs, kompetentingi ir (palyginti su privačiu sektoriumi) konkurencingi bus jo darbuotojai. Šios Vyriausybės kadencijos metu atlikta valstybės tarnybos reforma jau duoda pirmuosius rezultatus: į viešąjį
22 TS-LKD manifestas ateities Lietuvai
sektorių lengviau pritraukti motyvuotus vadovus, kurių sumanus vadovavimas efektyvina institucijų veiklą, jos geba geriau įgyvendinti sudėtingus projektus. Sektorių vis
rečiau palieka profesionalūs darbuotojai. Vyriausybė sustabdė įprotį visas problemas
„spręsti“ kuriant naujas, brangiai kainuojančias, tarpusavyje nekalbančias IT sistemas
– visą kadenciją prioritetą teikėme paprastiems ir efektyviems sprendimams, leidžiantiems institucijoms lanksčiai reaguoti į atsirandančius naujus poreikius.
Ką auginsime? Turime ir toliau stiprinti pamatus efektyviam viešajam sektoriui, gebančiam protingai įgyvendinti idėjas, teikti kokybiškas viešąsias paslaugas. Institucijos
turi transformuotis į bendradarbiaujančias, skaitmenizuotas, klientui teikiančias paslaugas organizacijas, kurių įvairius veiklos aspektus fiksuosime kokybiškais duomenimis. Turime plėtoti Valstybės duomenų ežerą, kurio integruotais duomenimis viešasis
sektoriaus turi daugiau ir išmaniau naudotis kokybiškiems sprendimams priimti. Reikia
daugiau eksperimentų su naujomis technologijoms sprendžiant įsisenėjusias bėdas;
daugiau integralių technologinių sprendinių, kurie taupo resursus, palengvina žmonių
gyvenimą ir leidžia paprastai bei patogiai gauti skaitmenines viešąsias paslaugas. Dirbtinis intelektas turi išlaisvinti darbuotojus nuo biurokratinės rutinos bei techninio darbo
ir palikti kuo daugiau laiko kūrybinių sprendimų paieškai. 
SVARBIAUSI MŪSŲ PRIORITETAI BŪSIMAI KADENCIJAI:
9.1. Konkurencinga valstybės tarnyba. Gerindami darbo sąlygas ir nuosekliai didindami atlygį lygia greta kursime naują, duomenimis grindžiamą ir į rezultatą orientuotą, inovacijas ir kūrybiškumą skatinančią, pagal pasiekimus motyvuojančią, horizontaliu valdymu pasižyminčią valstybės tarnybos darbo kultūrą. Tuomet darbas valstybės tarnyboje
prestižu ir patrauklumu nenusileis paklausiausiems privataus sektoriaus darbams.
9.2. Duomenimis grįsti sprendimai. Per ketverius metus įsitikinome, kad duomenų kokybė yra viena svarbiausių sąlygų kuriant ir priimant pagrįstus bei taiklius sprendimus.
Todėl toliau sistemiškai skaitmenizuodami ir pertvarkydami skirtingus šalies sektorius,
užtikrinsime aukštą renkamų duomenų kokybę, išnaudosime Valstybės duomenų agentūros gebėjimus bei techninius sprendimus. Kartu tai horizontaliai stiprins ir patį viešąjį
sektorių: skatins kurti daugiau kokybiškų elektroninių paslaugų, veikti kuriant kokybiškus duomenis, priimti sprendimus remiantis visapusiška informacija.
9.3. Verslą kontroliuojančios institucijos, skatinančios augimą. Įrašysime į verslą
kontroliuojančių institucijų mandatus ekonomikos augimą. Institucijos turi ne tik apsaugoti jų srityje esantį bendrąjį gėrį ir užtikrinti tos srities veikimą, bet vertindamos kiekvieną sprendimą turi galvoti, ar priimamas sprendimas paskatins srities ar ekonomikos
augimą, ar sukels įmanomai mažesnę žalą. Tai turi tapti esmine veiklos kelrode ir svarbiu
institucijos efektyvumo vertinimo aspektu.
9.4. Ieškosime būdų veikti atvirai vyriausybei. Piliečių įtraukimas į sprendimų priėmimą, atvirumas išliks mūsų esminis veikimo siekis. Reikia pripažinti, kad tikras visuomenės įtraukimas į sprendimų priėmimą yra sudėtingas ir daug resursų kainuojantis
procesas, ir dar nesame radę, kaip jis turėtų veikti visame viešajame sektoriuje. Per šią
kadenciją realizuoti puikūs pavyzdžiai, rodantys, kaip technologijos gali leisti didinti įsitraukimą: www.tvarkaulietva.lt leidžia realiai įsitraukti į gamtosaugos priežiūrą, pranešti
apie įtartinus miškų kirtimus ar netinkamą atliekų tvarkymą, o www.smalsuolis.lt leidžia
gyventojui paprastai gauti visą teritorijų planavimo informaciją jį dominančioje teritorijoje. Tačiau turime toliau ieškoti būdų, kaip įtraukti piliečius į teisės aktų svarstymą, – kaip
suteikti jiems objektyvią informaciją, skatinti užduoti esminius klausimus ir dalyvauti
prasmingose diskusijose.
23 TS-LKD manifestas ateities Lietuvai
UŽSKLANDA
Mes, Tėvynės sąjunga-Lietuvos krikščionys demokratai, pažįstame
savo šaknis, jaučiame atsakomybę Lietuvai bei savo politinei tapatybei.
Esame jungtinė politinė partija, sudaryta iš konservatorių, krikščionių
demokratų bei politinių kalinių ir tremtinių. Mūsų politinė jėga kilo iš
Lietuvos nepriklausomybę iškovojusio Sąjūdžio. Vadovaujamės europietiškos dešinės ir nuosaikios politikos tradicija, kurios atrama – trys
pagrindinės kolonos:
1) Iš krikščioniško požiūrio į pasaulį kylanti pagarba pamatiniam žmogaus orumui.
2) Bendruomenės, kaip svarbiausios visuomenės ląstelės, stiprinimas
kasdienėje politinėje veikloje.
3) Meilė mūsų vienintelei Tėvynei – besąlygiškas atsidavimas jos laisvės, nepriklausomybės ir demokratijos sargybai.
Ateiname pas jus, gerbiami ir brangūs Lietuvos piliečiai, su šiame manifeste išdėstytais
politiniais siūlymais – jie išreiškia mūsų viziją ateinančiam dešimtmečiui. Ateiname po
neeilinio iššūkių ir krizių laikotarpio, kurį kartu su jumis ne tik išgyvenome, bet ir sėkmingai įveikėme. Norime tęsti darbus ir įtvirtinti pasiektus rezultatus.
Mes, Tėvynės sąjunga-Lietuvos krikščionys demokratai, išeiname iš šio išbandymų
laiko sustiprėję ir užgrūdinti. Įrodėme, kad mokame ryžtingai bei greitai veikti net ir sunkiausiose, precedentų neturinčiose situacijose; kad gebame sutelkti bendram valstybės tikslui.
Drauge išmokome ir sunkias bei skaudžias šio nelengvo laikmečio pamokas: paliekame
jį atviresni ir atidesni, pasirengę pripažinti savo klaidas bei jas taisyti. Nebijome kritikos,
kuri yra normalus demokratinės visuomenės požymis. Esame pasirengę tiesti bičiulišką
ranką visų pažiūrų žmonėms, kurie nori Lietuvą stiprinti išoriškai ir iš vidaus, bei siekti
čia įvardintų tikslų.
Pradėjome daug svarbių darbų, kuriems vienos kadencijos nepakanka. Atsijungimas
nuo BRELL, plano „Naujos kartos Lietuva“ įgyvendinimas, „Tūkstantmečio mokyklų“
programa, karinės infrastruktūros kūrimas ir kiti didieji projektai objektyviai reikalauja
papildomo laiko bei dėmesio, kad taptų Lietuvos sėkmės istorijomis. Esame pasirengę
prisiimti atsakomybę – tiek už būsimus iššūkius, tiek už galutinį rezultatą. Tačiau tam
reikalingas pasitikėjimo kreditas naujai kadencijai, pradėtų darbų tąsai ir naujoms užduotims.
Esame tikri, kad įgyvendinę šiame manifeste įvardytus tikslus sukursime atsparią, dinamišką Lietuvos valstybę ir užtikrinsime saugumą, klestėjimą bei pažangą būsimoms
Lietuvos piliečių kartoms. Tačiau šiems tikslams įgyvendinti prireiks mūsų visų įdirbio ir
bendrų pastangų, tikros visos visuomenės bei tautos mobilizacijos. Tai nėra vien skambios frazės: mūsų laukia neeiliniai, precedento neturinčio masto uždaviniai – tokie, kokių
jokia politinė jėga ar Vyriausybė negali išspręsti viena, be piliečių pagalbos ir paramos.
Todėl kreipiamės į Jus – į šviesią, europietišką Laisvės Lietuvą. Telkimės bendram darbui, stokime į vieną gretą taip solidariai ir ryžtingai, kaip stovime paramos Ukrainai akcijose, kaip stovėjome 1991-ųjų sausio barikadose ir Baltijos kelyje, kurių prisiminimas
įkvepia iki šiol. Pamirškime tai, kas skaldo, ir tvirtai laikykimės to, kas vienija. O vienija rūpestis Lietuva, jos laisvės ir klestėjimo gynimu, būsimų Lietuvos kartų ateitimi – kad ir po dešimties metų vieni kitiems sakytume: „tai – geriausi mūsų laikai“.
24 TS-LKD manifestas ateities Lietuvai