ĮSIPAREIGOJIMAI LIETUVAI
Partijos „Nemuno aušra“ programinės nuostatos 2024 m. Seimo rinkimams
Daugiau kaip 30 metų drauge kuriame Nepriklausomą Lietuvą. Norime gyventi oriai, tikėti teisingumu. Norime, kad ir valdžia mumis pasitikėtų taip, kaip mes pasitikime Lietuva. Galiausiai, norime svajoti ir matyti savo ateitį čia, Lietuvoje. Tačiau vien to nepakanka. Kaip ir nepakanka gyventi nuo krizės iki krizės. O jų vis daugėja: jau nieko nestebina demografinės problemos, patiriame nelygybių ir teisingumo krizes, o valdymo ir (ne)saugumo krizės tapo kasdienėmis mūsų gyvenimo palydovėmis. Per pastaruosius ketverius metus mes ne tik pavirtome griūvančių tiltų valstybe, bet ir sugriovėme paskutinius tarpusavio tiltus – valdžios nurašytos atskiros grupės žmonių ir net visi regionai, o tam prieštaravę – skandinami „atšaukimo“ kultūroje. Valdžios ir žmonių bendravimo matu tapo frazė „Nepatinka? Po keturių metų išsirinksit kitus“. Ėmėme bijoti kalbėtis, kaip anuomet, prieš Lietuvą pradedant budinti J. Basanavičiaus „Aušrai“.
Atėjo laikas atkurti tiltus! Matydami, kaip liberalai ir konservatizmą paniekinę konservatoriai išsižada net to, kas šimtmečiais augino Lietuvą – jos tradicijų, vertybių ir žmonių, o Seimo opozicija save ir Lietuvą parduoda už kiek sotesnį duonos kąsnį, susibūrėme į „aušrininkų“ sąjūdį. Taip gimė „Nemuno aušra“. Mes gerbiame Lietuvos kultūrą, siekiame puoselėti tradicinę šeimą, tausojame Lietuvos miškus. Kaip ir Jūs, norime matyti išsilavinusią, ekonomiškai tvirtą, socialiai atsakingą ir saugią teisinę valstybę, kurios valdžia pasitikėtų visais žmonėmis ir būtų jiems visiems vienodai teisinga, o politikai gebėtų prisiimti asmeninę atsakomybę. Mes sieksime sudaryti sąlygas augti ir žmogui, ir bendruomenėms, ir regionams. Tam, kad visi būtume orūs, saugūs, girdimi, ir visi vienodai galėtume dalintis valstybės kuriama gerove. Mums buvimas su Lietuva – tai ne „proginis kalėdojimas“ ir, matydami neteisybę, mes netylėsime užsiklijavę burnas.
Mūsų pagrindiniai 26 darbai, kuriuos įsipareigojame atlikti 2024-2028 m. Seime:
Socialinė politika
Plėtosime finansines paskatas šeimoms, įsigyjančioms pirmąjį būstą;
šeimoms, auginančioms tris ir daugiau vaikų, taikysime gyventojų pajamų mokesčio lengvatas;
neapmokestinamąjį pajamų dydį (NPD) sulyginsime su minimalia mėnesine alga (MMA);
supaprastinsime žmonių pasitraukimą iš II pakopos pensijų fondų; užtikrinsime, kad naujiems įtraukimams į II pakopą visa apimtimi galiotų sutarčių laisvės principas.
Švietimas ir mokslas, sveikatos apsauga
Paskelbsime 4 metų moratoriumą naujoms pertvarkoms, reformoms švietimo, mokslo, sveikatos srityse;
stabdysime mokyklų ir sveikatos priežiūros įstaigų tinklo pertvarką, atliksime jos auditą ir ištaisysime padarytas klaidas; peržiūrėsime mokyklų ir sveikatos priežiūros įstaigų tinklo teisinius pagrindus ir apsispręsime dėl kiekvienai Lietuvos savivaldybei palankios, mokyklų bei sveikatos priežiūros įstaigų tinklo kūrimo bei valdymo strategijos.
Tvari ekonomika
Įkursime Lietuvos valstybinį banką „Vytis“;
paskelbsime 2 metų moratoriumą mokestiniams pokyčiams. Mokestinę politiką vykdysime taip, kad ji nedidintų socialinės atskirties ir leistų augti vidurinei visuomenės klasei;
užtikrinsime, kad valstybinės įmonės ne tik neštų pelną valstybei, bet ir atliktų socialinę misiją. Atliksime valstybinių įmonių veiklos auditą ir įvykdysime pertvarką įvertinus gautus rezultatus;
sukursime finansines paskatas smulkaus ir vidutinio verslo plėtrai regionuose.
Susisiekimas
Lenkijos pavyzdžiu įsteigsime valstybinį kelių fondą, kaip užtikrindami pastovų kelių infrastruktūros gerinimo šaltinį.
Energetika
Delistinguosime „Ignitis“ akcijas, sudarydami galimybę jas išpirkti valstybei; peržiūrėsime su energetika susijusių kitų įmonių veiklą, inicijuosime struktūrines reformas, skirtas elektros energijos ir dujų kainoms suvaldyti.
Aplinkosauga
Stabdysime plynus miškų kirtimus bei sukursime Lietuvos miškų išsaugojimo strategiją; tęsime žaliosios energetikos skatinimo politiką.
Darnus žemės ūkis
Stabdysime žaliojo kurso priemones, kurios, didindamos socialinę atskirtį, kenkia žemės ūkio, kaimo ir regionų plėtrai.
Kultūra ir istorinė atmintis
Sieksime, kad pagal moksleivių kultūros paso analogiją atsirastų senjoro kultūros pasas, taip didindami vienodą kultūros renginių prieinamumą visų amžiaus tarpsnių žmonėms;
depolitizuosime konservatorių įvykdytą Lietuvos gyventojų genocido ir rezistencijos centro pertvarką.
Visuomenės įgalinimas
Įvertinę demografinius pokyčius, mažinsime kartelę, kuri referendumo iniciatyvai nustato būtiną surinkti parašų skaičių;
vertinsime visuomenės nuomonę ir neinicijuosime teisės aktų žinodami, kad jiems nepritaria absoliuti piliečių dauguma.
Valdžios atsakomybė ir valstybės valdymas
Nutrauksime viešųjų paslaugų tiekimo centralizaciją į didžiuosius miestus;
inicijuosime civilinio turto konfiskavimo įstatymo pataisas, kurios užtikrintų asmeninę politikų atsakomybę.
Teisingumas
Išviešinsime visų asmenų, bendradarbiavusių su KGB, sąrašus;
įteisinsime tarėjų institutą teismuose;
užtikrinsime, kad paskyrimai į Konstitucinį Teismą atitiktų tarptautinius standartus ir būtų depolitizuoti.
Lietuvai tarnaujanti užsienio politika
Užsienio politikos srityje grįšime prie sprendimų priėmimo vadovaujantis konstituciniu principu (Konstitucijos 135 str.), kad užsienio politika visų pirma turi tarnauti mūsų šalies saugumui ir piliečių gerovei.
Lietuvos atsparumas grėsmėms
Dėsime visas pastangas, kad pasibaigtų atskirų žmonių grupių žeminimas Lietuvoje, plėtosime pilietinį ugdymą, stiprinsime civilinės saugos priemones;
užtikrinsime, kad krašto gynyba nebūtų finansuojama pažeidžiamų, socialinę atskirtį patiriančių žmonių sąskaita tam tikslui didinant vartojimo mokesčius.
Tegu laimi visa Lietuva!